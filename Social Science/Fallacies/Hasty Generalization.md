ဆိုရိုးမှတ်ဖွယ် ယုတ္တိနယ်ပယ်

မှတ်မှတ်ရရဗျာ။ အဲနေ့က ကျွန်တော်အမေ့ကို ဗိသုကာအင်ယာကို စိတ်မဝင်စားလို့ တက္ကသိုလ်ကထွက်ခဲ့လိုက်ပြီလို့ပြောတော့ အမေက နင်တော့ "သောင်ပြင်မှာ လွှတ်တဲ့ခွေး" ဖြစ်တော့မှာပဲတဲ့။ ငိ ဘယ့်နှယ်တုန်းဆို "ခဲမှန်ဖူးတဲ့ စာသူငယ်" ဖြစ်မှနင်သိလိမ့်မယ်၊ နို့မို့ဆို "မိကျောင်းမင်း ရေကင်းပြ" ဆိုသလို နင့်ဆုံးမရတာလည်း "မပိုင်ဝက်မွေး" နေရသလိုပဲတဲ့။

ဒါတော့ အမေများပြီ "လူနေခြုံကြား စိတ်နေဘုံဖျား" တဲ့​ဗျ။ "ငုပ်မိသဲတိုင် တက်နိုင်ဖျားရောက်" ရင် "ပညာရဲရင့် ပွဲလယ်တင့်" ဆိုသမို့ "လှေအဆင်း ကုန်းအတက်" မှာ "မိုးရွာတုန်းရေခံ" 'နေပူတုန်း စပါးလှန်း" သလိုသာ အားမလျော့စတမ်း လျှောက်လှမ်းသွားမယ်ဆို ကျွန်တော့်အိပ်မက်လည်း "တနေ့တလံ ပုဂံဘယ်ရွေ့" လိမ့်မတုန်း။

ဟဲ့ "ဆရာမပြ နည်းမကျ"တဲ့။ "ကိုယ်ထင်ရင် ကုတင်ရွှေနန်း" နဲ့ "ငါ့လှေငါထိုး ပဲခူးရောက်ရောက်" ဆိုပြီး "ချဥ်ချဥ်တူးတူး မူးပြီးရော" လုပ်မနေနဲ့။ "ရှေးထုံးပယ် စျေးသုံးလွယ်" နေလို့ကတော့ "ကိုယ့်ငါးချဥ်တောင် ကိုယ်မချဥ်နိုင်" ပဲ "ထိုင်နေအကောင်းသား ထသွားမှကျိုးမှန်းသိ" နေဦးမယ်နော်

သြော် အမေရာ "ကြိုးစားဘုရားဖြစ်" ဆိုသလို "မေးပါများ စကားရ" ပြီး "သွားပါများ ခရီးပေါက်" လာမှာပဲလေ။ ဒီလောက် "လယ်ပြင်ဆင်သွားသလို ထင်ရှား" နေတာကို "ထမင်းရည်ပူလျှာလွဲ" ပြီး "ဆင်သေ ဆိတ်သားရေနဲ့ မဖုံးချင်စမ်း" ပါနဲ့ဗျာ။ "မြင်းကမလှုပ် ခုံကလှုပ်​" နေတော့ "ဗူးလေးရာ ဖရုံဆင့်" ပြီး "အမေပြောတာနဲ့တင် အမောမပြေချင်တော့ဘူး" ဗျာ။

အေး "တခါသေဖူးမှ ပျဥ်ဖိုးနားလည်" မပေါ့။ "မေးပါများ မန်းရောက်မလား လမ်းပျောက်မလား" ကြည့်ဦးမယ်။ "အိပ်ပေါက်နဲ့ ဖားကောက်" သလို "ခဲလေသမျှ သဲရေကျ" ဖြစ်တဲ့အခါ "ခလုတ်ထိမှ အမိလာမတ" နဲ့ပေါ့။ "သေချင်တဲ့ကျားတောပြောင်း" ရဲရင် "ဝက်ဖြစ်လည်း မစင်မကြောက်​" ဖို့ပြင်ထားပေါ့။ ဟင်း "လည်လွန်းတဲ့ဘီး ချီးသင့်" နေဦးမယ်ဟေ့။

"စကားနည်းရန်စဲ" ဆိုသလို အဲ.. ယောင်ကုန်ပြီ။ အဲနေ့က အဲလောက်နဲ့ ပြီးသွားတယ်ပေါ့ဗျာ။

စာဖတ်သူတို့သိတဲ့အတိုင်း ကျွန်တော်တို့ မြန်မာလူမျိုးတွေမှာ စကားပုံနဲ့ဆိုရိုးတွေ အတော်ပေါတာကလား။ ဒါတွေကို တွယ်ကျယ်စွာအသုံးချခြင်းရဲ့ သက်ရောက်မှုတခုကတော့ ဆုံးဖြတ်ချက်ချရာမှာ ကျွန်တော်တို့ မှန်းဆလို့ရသမျှထဲက အကောင်းဆုံးအဖြေတခုကိုရနိုင်ဖို့ ယုတ္တိတန်စွာချဥ်းကပ်ရမယ့်​အစား ခုနကပြောတဲ့ စကားပုံတွေနဲ့ ချင့်ချိန်နှိုင်းဆတတ်ကြတာကြောင့် မနှောင့်နှေးသင့်တဲ့နေရာတွေမှာ အင်မတန်ကိုနှေးဖင့်ကြရပါတော့တယ်။

ဆိုပါစို့​ဗျာ။

ကိုကျော်ကြီးက မန္တလေးမှာ ထိုးမုန့်ဆိုင်ဖွင့်ထားတယ်ပေါ့။ Covid 19 ​ဖြစ်ပြီး ထိုးမုန့်ရောင်းအားကျလာတဲ့အချိန်မှာ ကိုကိုမောင်က ဒိုးနပ်ပြောင်းရောင်းရမလားလို့ စဥ်းစားမိတယ်။ ကိုကိုမောင်မှာ ယေဘုယျတွေးစရာသုံးရပ် ရှိပါတယ်။

-မန်းလေးသားတွေက ဒိုးနပ်စားတတ်ပါ့မလား (စတာ)

-ဒိုးနပ်က ထိုးမုန့်ထက်ပိုရောင်းရပါ့မလား

-ရောင်းအားတည်ငြိမ်လာတဲ့ထိ တောင့်ထားနိုင်ဖို့ကော ငါ့မှာဘတ်ဂျက်လုံလောက်ရဲ့လား

ဒါက သဘောပြောပြတာပါ။ စီးပွားရေးရှုထောင့်က​ေနေ ပြောတာမဟုတ်ရပါ။ ဒီအချိန်မှာ ကိုမောင့်မိန်းမက ဒီလို အကြံပေးတယ်ဆိုပါစို့။ "တရွာမပြောင်း သူကောင်းမဖြစ်" မို့အသစ်အဆန်း စမ်းကြည့်သင့်တယ်ပေါ့။ ကိုမောင့်အမေကတော့ ဒီလိုပြောမယ်။ "သေချင်တဲ့ကျား တောပြောင်း" မလို့လား ထိုးမုန့်ပဲရောင်းစမ်းပါလို့။

စကားပုံဆိုတာတွေသည် မှန်ကန်တဲ့ဆုံးဖြတ်ချက်ချဖို့အတွက် စံ (criteria) လုံးဝမဟုတ်ပါဘူး။ သီးခြားအရည်အသွေးရှိတဲ့လူတစုဆီက ပုဂ္ဂလဓိဌာန်ဆန်တဲ့ အတွေ့အကြုံတွေကိုအခြေခံပြီး ယေဘုယျကောက်ချက်ဆွဲထားခြင်း (generalization) တွေပဲဖြစ်တာကြောင့်ဖြစ်တယ်။ အဓိပ္ပါယ်ဖွင့်ဆိုရမယ်ဆိုရင် ဒီလိုစကားပုံတွေကိုအကြောင်းပြပြီး ချေပတုံ့ပြန်ခြင်းနဲ့ ဆင်တူတဲ့သဘောတရားကို ဖလော်ဆော်ဖီနယ်ပယ်မှာတော့ Hasty Generalization လို့ခေါ်ပြီး ယုတ္တိယောင် (logical fallacy) တွေထဲကတခုဖြစ်ပါတယ်။

*Hasty generalization ဆိုတာဘာလဲ*

လူတယောက်က ပြဿနာတရပ်ကိုဖြေရှင်းရာမှာဖြစ်စေ၊ အဆိုတခုကိုချေပချင်တာဖြစ်စေ၊ တည်ဆောက်ချင်တာဖြစ်စေ ခိုင်မာတိကျသော အထောက်အထားတွေကနေ ကောက်ချက်ဆွဲသက်သေထူရမယ့်အစား ကိုယ်ပိုင်အတွေ့အကြုံ (သို့မဟုတ်) တဆင့်ခံအတွေ့အကြုံဥပမာများကို အခြေပြုသက်သေထူလာခဲ့ရင် ဒါသည် hasty generalization ယုတ္တိယောင် (logical fallacy) သာဖြစ်ပြီး ယုတ္တိကျဆင်ခြင်နည်းမဟုတ်ပါချေ။ ဥပမာ တခုကြည့်ကြမယ်။

မေသက်က တမာရွက်ပြုတ်ရည် အရမ်းသောက်တဲ့သူဖြစ်တယ်။ မေသက်က အင်းစိန်မှာနေသော်လည်း ကိုရိုနာဗိုင်းရပ်စ် မကူးသေးပါဘူး။ ဒါကြောင့် အားလုံးလည်း ဗိုင်းရပ်ကာကွယ်ဖို့ မေသက်လို တမာရွက်ပြုတ်ရည်များများသောက်ပေးသင့်တယ်။

ဒါက hasty generalization ဖြစ်ပါတယ်။ တမာရွက်ပြုတ်ရည်သောက်စေချင်ရင် သူ့ရဲ့ဆေးဖက်ဆိုင်ရာ အကျိုးပြုပုံတွေ၊ ဗိုင်းရပ်စ်ကိုကုသတိုက်ဖျက်နိုင်မှုအပေါ် ဆန်းစစ်လေ့လာထားတဲ့ သုသေတနစာတမ်းတွေနဲ့ ထောက်ပြဆွဲဆောင်ရပါမယ်။ မေသက်ကို စစ်ကူခေါ်လို့မရပါဘူး။

*ဘာကြောင့် စကားပုံတချို့ဟာ fallacy ဖြစ်ရသလဲ*

မြန်မာစကားပုံတွေအပါအဝင် ကမ္ဘာအရပ်ရပ်က ဆိုရိုးတိုင်းက fallacy မဟုတ်ကြပါ။ သို့ပေမယ့် ဒီစကားပုံတွေကို အဆိုပြုချက်အတွက်သက်သေထူတာဖြစ်စေ၊ တပါးသူရဲ့အဆိုကိုချေပရာမှာဖြစ်စေ မမှန်ကန်တဲ့နည်းနဲ့ အသုံးချလာမယ်ဆိုရင်တော့ logical fallacy တခုဖြစ်တဲ့ hasty generalization ဖြစ်သွားပါလိမ့်မယ်။ လူသိများတဲ့ စကားပုံတခုနဲ့ဥပမာထူကြည့်ရအောင်။

"ဂေါဏဏ ဂေါဏော သာမဏေန သာမနေနဏော" တဲ့။ မြန်မာမှုပြုရင် တမျိုးပေါက်သွားနိုင်လို့ အဓိပ္ပါယ်ဆင်တူတဲ့ စကားပုံတခုပေးပါမယ်။ "တံငါနားနီးတံငါ မုဆိုးနားနီးမုဆိုး" ဆိုတာလေ။

လူကြီးသူမတွေ အမြဲဆိုဆုံးမတတ်ပါတယ်။ တံငါးနားနီးတံငါ မုဆိုးနားနီးမုဆိုးမို့ ဘသူဘဝါ သားသမီးကိုဖြင့် မပေါင်းသင်းဖို့စသဖြင့်ပေါ့ ဟုတ်ကဲ့လား။ တကယ်တော့ ဒါက ယုတ္တိတန်တဲ့ကျိုးကြောင်းပြမှု လုံးဝမဟုတ်ပါဘူး။ ဒီနေရာမှာဖြစ်သင့်တာက လူ့အဖွဲ့အစည်းမှာ စံသတ်မှတ်ထားတဲ့ စာရိတ္တဆိုတာတွေကို ကလေးတွေသဘောပေါက် နားဝင်အောင်ရှင်းပြရမယ်။ အဲလိုအပြုအမူတွေကို မပြုမိအောင် သတိထားရမယ်။ အဲလိုမူကျင့်တတ်တဲ့သူတွေရဲ့ အပြုအမူတွေကိုပါ သတိထားရှောင်ကြဥ်တတ်ရမယ်ဆိုတာ ချက်ကျလက်ကျ ပြောပြတတ်ရပါမယ်။ ဟုတ်ကဲ့လား​ဗျာ။ အဲလိုမဟုတ်ပဲ မိဘမကောင်းရင်သူ့ကလေးပါ မကောင်းဘူးမို့ ဖယ်ကြဥ်ဖို့ရိုက်သွင်းပေးတဲ့ စိတ်အခံကြီးက မြန်မာလူမျိုးတွေရဲ့ ယုတ္တိကျကျ တွေးခေါ်ဆင်ခြင်နိုင်စွမ်းကို ရိုက်ချိုးဖျက်ဆီးလိုက်တဲ့ ငယ်ဘဝရဲ့ ပထမဆုံးအတွေ့အကြုံပါပဲ။

*Hasty generalization ၏ လက္ခဏာရပ်များ*

ကောက်ချက်ချဖို့ သက်သေမလုံလောက်သေးပဲလျက် အလောတကြီး အဆိုပြုမိတာသည်လည်း ထင်ရှားတဲ့ လက္ခဏာတရပ်ဖြစ်ပါတယ်။ ဥပမာတခုနဲ့ကြည့်ကြမယ်။

အိုလီဗီယာက ဖေ့ဘုတ်ပေါ်မှာ သူ့ယောကျ်ားနဲ့ ကလေးနဲ့ ပျော်နေပုံတွေ လည်ပတ်စားသောက်တဲ့ပုံတွေချည်း အမြဲတင်လေ့ရှိတယ်။ ဓာတ်ပုံတွေထဲမှာ အရမ်းပျော်ရွှင်နေတဲ့ သူတို့ကိုကြည့်ပြီး အိုလီဗီယာတို့ အိမ်ထောင်ရေး အဆင်ပြေနေပါတယ်ဆိုပြီး ကောက်ချက်ချဖို့ ယုတ္တိတန်တဲ့အကြောင်းပြချက်အဖြစ် ယူဆမယ်ဆိုရင် လျော်ကန်မှုမရှိပဲ Hasty generalization သာဖြစ်ပါလိမ့်မယ်။

နောက်တခုက အသေးအမွှားအစိတ်အပိုင်းတခုကို အခြေခံကာ ကြီးမားတဲ့အုပ်စုထုထည်တခုလုံးအတွက် ခြုံငုံကောက်ချက်ဆွဲတာမျိုးသည်လည်း Hasty generalization ရဲ့ နောက်လက္ခဏာတရပ်ပဲဖြစ်တယ်။

ဥပမာ-

ဘရာဇီးနိုင်ငံသားတွေဖြစ်တဲ့ ပီလီ၊ ဇီကို၊ ရော်နယ်ဒို၊ ရော်နယ်ဒင်ညိုနဲ့ ရိုမာရီယိုတို့ဟာ ဘောလုံးအားကစားမှာ တဖက်ကမ်းခတ် ထူးချွန်ကြသူတွေဖြစ်တယ်။ ဒါကြောင့် ဘရာဇီးနိုင်ငံသားတိုင်းက ဘောလုံးကစားခြင်းမှာ တခြားနိုင်ငံသားတွေထက် သူမတူအောင်ပြောင်မြောက်ကြလိမ့်မယ်။

တကယ်လည်း အပေါ်ကအဆိုဟာ မှန်ချင်မှန်နေပါလိမ့်မယ်။ နို့ပေမယ့် အကြောင်းပြချက်ကတော့ Hasty generalization သာဖြစ်ပြီး ယုတ္တိမတန်ပါလေ။

အောက်က ဥပမာကို စာရှုသူတို့ဖြေကြည့်ပါ။ ကျိုးကြောင်းမျှတဲ့ အကြောင်းပြချက်ပေလား ဒါမှမဟုတ် ပေါကြောင်ကြောင် logical fallacy တခုပေလားလို့။

Q1 ~ အတန်းထဲကြည့်မယ်ဆိုရင် ဆံပင်ရှည်တဲ့ကလေးတွေက စာစိတ်မဝင်စားကြတဲ့အပြင် ဆိုးသွမ်းတတ်ကြတယ်။ ဒါကြောင့်ကျောင်းတွေမှာ ကလေးတွေကို ဆံပင်တိုတိုသာညှပ်ဖို့ စည်းကမ်းထုတ်ထားမယ်ဆို မြန်မာ့ကြယ်ပွင့်လေးတွေက ပညာရေးမှာထူးချွန်ပြီး လိမ္မာတဲ့ ကလေးတွေဖြစ်လာကြလိမ့်မယ်။

Q2 ~ ဆံပင်ရှည်နဲ့ဆံပင်တိုမှာ သေသပ်မှုအတွက်အချိန်ပေးရတာချင်းယှဥ်ရင် ဆံပင်တိုတာကအားသာတယ်။ အလှအပနဲ့သန့်ရှင်းမှုအတွက် အချိန်သိပ်မပေးရရင် ပညာရေးဘက်ပိုအာရုံစိုက်နိုင်လိမ့်မယ်။ ဒါကြောင့် ငယ်ရွယ်တဲ့ကျောင်းသားလေးတွေကို ဆံပင်တိုတိုညှပ်ဖို့ အကြံပြုသင့်တယ်။

*ရိုမီယိုနဲ့ ဂျူးလိယက်*

ရှိတ်စပီးယားရဲ့နာမည်ကျော် စွဲမက်ဖွယ်ဝတ္ထုတပုဒ်ထဲက ဇာတ်ကောင်ဖြစ်တဲ့ ရိုမီယိုက ဂျူးလိယက်သေပြီ အမှတ်နဲ့ အဆိပ်သောက်သတ်သေခဲ့ပါတယ်။ ဂျူးလိယက်နိုးလာတဲ့အခါ သူ့ချစ်သူသေနှင့်တာကို တွေ့လိုက်တဲ့အခါ ရိုမီယိုရဲ့အိပ်ထောင်ထဲက ဓားမြှောင်ထုတ်ပြီး ကိုယ့်ကိုယ်ကို အဆုံးစီရင်သွားတယ်တာမို့ ဇာတ်သိမ်းက လွမ်းဆွေးဖွယ်ဖြစ်ခဲ့ပါတယ်။ စာဖတ်သူတို့ တွေးကြည့်ဖူးကြလားမသိဘူး။ တကယ်လို့ ရိုမီယိုသာ တမိနစ်လောက် ထပ်စောင့်နေသေးခဲ့ရင်ဆိုတာမျိုး။ ရိုမီယိုဟာ တကယ်လည်း ကောက်ချက်အချစောသွားခဲ့တာ ဖြစ်ပြီး ဒါဟာ Hasty generalization နဲ့ တစိတ်တဒေသ ဆင်တူနေတာ မြင်ရပါလိမ့်မယ်။

*သွားတိုက်ဆေးကြော်ငြာ*

သွားတိုက်ဆေးကြော်ညာတွေမှာ မကြာခဏပါတတ်ပါတယ်။ ဒီထုတ်ကုန်ကို ဆရာဝန်တွေက သုံးစွဲဖို့အသင့်တော်ဆုံးဖြစ်တယ်လို့ တညီတညွှတ်တည်းထောက်ခံကြကြောင်း၊ စစ်တမ်းတွေအရလည်း အကောင်းဆုံးဖြစ်ကြောင်းဘာညာပေါ့။ တကယ်က ကျွန်တော်တို့မှာ ဘယ်ဆရာဝန်တွေက ထောက်ခံပေးကြောင်း၊ သူတို့ပြောတဲ့ စစ်တမ်းဆိုတာကလည်း ဘယ်အသက်အရွယ်၊ ကျား/မ၊ ဘယ်လူမျိုးနဲ့ဒေသတွေမှာ ကောက်ခံထားကြောင်းလည်းမသိရပဲ ထုတ်ကုန်ကောင်းကြောင်းသာ တဖက်သတ်ကောက်ချက်ချခိုင်းနေလို့ စင်စစ်မှာ ဒါတွေက Hasty generalization တွေသာဖြစ်ပြီး လုံးဝအခြေအမြစ်မရှိပါဘူး။

ဒီလောက်ဆိုရင် Hasty generalization အကြောင်းကို စာဖတ်သူတွေ တော်တော်လေး တီးမိခေါက်မိရှိသွားလောက်ပါပြီ။ လူရှေ့သူရှေ့ မိန့်ခွန်းခြွေရတာဖြစ်စေ၊ သူငယ်ချင်းတွေနဲ့ ထွေရာလေးပါး ဆွေးနွေးကြရာမှာဖြစ်စေ၊ ဘဝရဲ့အရေးတကြီးဆုံးဖြတ်ချက်တွေ ချရာမှာဖြစ်စေ hasty generalization ဆန်တဲ့ ကောက်ချက်မျိုးတွေ လုံးဝအသုံးမပြုမိကြစေဖို့ ဆန္ဒပြုလိုက်ရပါတယ်။