ပေါ်ပင်၌ ပျော်ရွှင်ကြခြင်း

တလောက Covid 19 တော်တော်ဆိုးဝါးစပြုလာတုန်း အချိန်ကပေါ့​ဗျာ။ ညနေခင်းတခုမှာ ကိုယ့်အတွက် အမေလိုကော ဆရာမလိုပါခင်ရတဲ့ အန်တီခင်တင့်တယောက် ဖုန်းဆက်လာတယ်။ အန်တီခင်တင့်ဝေဆိုတာက ကိုယ့်ငယ်ပေါင်းဘော်ဒါရဲ့ အမေ ကျောင်းဆရာမ။ အန်တီကကိုယ့်ကို သာကြောင်းမာကြောင်းမေးပြီး ကျန်းမာရေးဂရုစိုက်ဖို့နဲ့ အပြင်လျှောက်မသွားဖို့မှာတာပေါ့ဗျာ။

အဲ.. ဖုန်းချခါနီးတော့ "သားရေ ကိုဗစ်နိုင်တီးကာကွယ်ဖို့ဆို ငရုတ်ကောင်း ၇စေ့ ထောင်းစားရမယ်တဲ့လေ အဲဒါ ဆက်ဆက်စားလိုက်နော် မမေ့နဲ့"တဲ့။ "မြတ်ချွာဖျား အန်တီဟုတ်လို့လား။ ဘယ်သူပြောတာတုန်း" ဆိုတော့ "သြော် သားရယ် လူတိုင်းစားနေကြတာပဲကွယ် သံသယဖြစ်စရာမှမဟုတ်ပဲ။ အရှုံးမရှိဘူးမို့ စိတ်ချပြီးစားဖြစ်အောင်စားလိုက်နော် ကြားလား" ဂွပ်ဆိုပြီး ဖုန်းချသွားတော့တာပဲ။ အဲမှာကျွန်တော် ဘာကိုသွားတွေးမိသလဲဆိုရင် လူသားတွေဟာ ကိုယ့်ကိုယ်ပိုင်တွေးခေါ်ဆင်ခြင်နိုင်စွမ်းအပေါ် ရပ်တည်ရှင်သန်ရမှာထက် ပိုကြီးတဲ့အုပ်စုရဲ့ အတွေးအမြင်နဲ့အယူအဆတွေနောက် အလွယ်တကူလက်ခံပြီး ရောယောင်ရှင်သန်သွားတာကိုက သဘာဝတခုဖြစ်နေသလားလို့လေ။ စိတ်ပညာအရဆိုရင် ဒီသဘာဝကို Lemming effect လို့ခေါ်တာပေါ့။

*Lemming effect ဆိုတာဘာလဲ*

Lemming ဆိုတာ မြောက်အမေရိကအအေးပိုင်းဒေသတွေနဲ့ အာတိတ်လွင်ပြင်တွေမှာတွေ့ရတဲ့ အမြီးတိုတိုကြွက်မျိုးနွယ်ဝင် တွင်းအောင်းသတ္တဝါလေးတွေပါ။ အဲသတ္တဝါလေးတွေမှာ ထူးခြားတဲ့အကျင့်တခုရှိပါတယ်။ အဲတာကဘာလဲဆိုရင် သွားလာစားသောက်ကြရမှာ ရှေ့ကအကောင်လုပ်တဲ့အတိုင်း နောက်ကပုံစံတူအတုခိုးပြီး လိုက်လုပ်တတ်ကြတာဖြစ်တယ်။ အဲလိုနဲ့ Lemming လေးတွေက တောင်စောင်းတွေရောက်လို့ တကောင်က မတော်တဆခြေချော်ကျသွားတာနဲ့ အကုန်နောက်က လိုက်ခုန်ချတတ်ကြတာမို့ lemming လေးတွေ နှစ်စဥ်နှစ်တိုင်း မကြာခဏကိစ္စတုံးကြရပါတယ်။ ဒါကြောင့် စိတ်ပညာမှာ "လူမျိုးနဲ့ကြီးပြင်းရာဇာတိ မည်သို့ပင်မတူညီကြပါစေဦး ရှေ့လူတွေရဲ့ အတွေးအခေါ်နဲ့ ဓလေ့ထုံးတမ်းတွေကို ဆက်ခံတတ်ကြရာမှာတော့ လူသားတွေက တပုံစံတည်းအတူတူဖြစ်ကြောင်း" စိတ်ပညာသိမှုအယူအဆတရပ်ဖြစ်ပေါ်လာပြီး ဒါကိုပဲ Lemming effect လို့သတ်မှတ်ခေါ်ဝေါ်ကြတာဖြစ်တယ်။ Lemming effect အရ လူတယောက်အဖို့ အများနဲ့အတူလိုက်ရောယောင်နေလိုက်ခြင်းက လက်တွေ့ရဲ့စိတ်မချမ်းမြေ့စရာတွေကို မမြင်ရတော့ရုံမက ကိုယ့်ကိုယ်ကိုလည်း ကိုယ်နေတဲ့အသိုင်းအဝိုင်းမှာ ဝင်ဆံ့သူတယောက်ဖြစ်တယ်ဆိုတဲ့ စိတ်လုံခြုံမှုကိုလည်းရစေသတဲ့။ ဆိုလိုချင်တာကဗျာ လူအများလုပ်သလိုလိုက်လုပ်လိုက်ခြင်းက ကိုယ့်ကိုယ်ကိုယ်ဘောင်ဝင်တယ်လို့ ခံစားသွားရစေတယ်ပေါ့။

*Lemming effect နဲ့ Philosophy*

Lemming effect က သမိုင်းမှတ်တမ်းတွေအရဆိုရင် psychology နယ်ပယ်ထဲကို philosophy ထက်နှစ်ပေါင်းများစွာ နောက်ကျပြီးမှရောက်ရှိခဲ့တာဖြစ်တယ်။ ဒဿနိသိမှုအရ "လူတဦးတယောက်ဟာ မိမိရဲ့အဆိုပြုချက်မှန်ကန်ကြောင်း ချေပရာမှာ လူအများစုက မိမိလိုပဲလက်ခံယုံကြည်ပြုမူနေကြလို့ဆိုတဲ့အချက်ကို ယုတ္တိ​ယောင် (logical fallacy) တခုအဖြစ်သတ်မှတ်ပြီး ခိုင်လုံယုတ္တိတန်သော ချေပချက်အနေဖြင့် လုံးဝအသုံးချနိုင်ခြင်းမရှိကြောင်း" အတိအလင်းဖွင့်ဆိုထားတာဖြစ်ပါတယ်။ ဒါကို Bandwagon fallacy ဒါမှမဟုတ် Appeal to the people လို့လည်းခေါ်ကြတယ်။

*Bandwagon fallacy ဆိုတာ ဘာလဲ*

Bandwagon fallacy က ဒီလိုဆိုထားပါတယ်။

အကြောင်းအရာကိစ္စတခုကို လူအများစုက လက်ခံပြုလုပ်နေကြသည်ဆိုရုံမျှဖြင့် မှန်သည်၊ လက်ခံဖွယ်ဖြစ်သည်ဟုမှတ်ယူခြင်းသည် ယုတ္တိမတန်သောကြောင့် ဤအချက်အား ခိုင်လုံသည့်ချေပချက်ဖြစ်သည်ဟု ယူဆခြင်းမပြုနိုင်။

အရပ်ထဲမှာ ပြောတတ်ကြပါတယ်။

"အဲကောင်မလေး သိပ်ပေါ်ပင်လိုက်တာပဲ"

"ဘဲကြီးက ငပေါပါကွာ ပေါ်ပင်ကောင်"

လူတယောက်က ကိုယ့်ယူဆချက်မှန်ကြောင်းကို လူအများက ဒီလိုပဲလက်ခံထားကြပြီး လူတိုင်းနီးနီး ထူးထူးထွေထွေစဥ်းစားမနေပဲ လတ်တလော ဒါကိုလက်ခံကျင့်သုံးနေကြတာပဲ (ပေါ်ပင်) လို့သက်သေထူချေပပြောလာခဲ့ရင် Bandwagon fallacy ထဲအကျုံးဝင်တယ်လို့ ယေဘုယျမှတ်ထားလို့ရပါတယ်။

အောက်က ဥပမာကိုကြည့်ကြမယ်။

A- "ဘောလုံးလောကမှာ မန်ချက်စတာယူနိုက်တက်က အကောင်းဆုံးအသင်းဆိုတာ ငါကျိန်းသေပြောရဲတယ်"

B- "ဘာပြုလို့တုန်း"

A- "မင်းကြည့်လေ၊ ငါ့အဖေလည်း မန်ချက်ဖန်၊ ငါ့အဘိုးလည်း မန်ချက်ဖန်၊ လမ်းထိပ်ကဘဲကြီးလည်း မန်ချက်ဖန်၊ "တို့တရွာလုံးက မန်ချက်စတာပဲဟေ့" ကဲမင်းငြင်းလေ မန်ယူနိုက်တက်အကောင်းဆုံးမဟုတ်ဘူးလို့"

A က Bandwagon fallacy သုံးပြီး အဆိုမှန်ကြောင်း သက်သေပြသွားတာဖြစ်ပါတယ်။ တရွာလုံးအားပေးလို့ အကောင်းဆုံးအသင်းလို့ပြောမယ့်အစား ဒီနေရာမှာဖြစ်သင့်တာက မန်ယူနိုက်တက်ရဲ့ သမိုင်းတလျှောက် အောင်မြင်မှုတွေ၊ လက်ရှိအခြေအနေရဲ့ ခမ်းနားမှုတွေ (ရှိရဲ့လားတော့ မသိပါဘူး ငိ စတာနော်) ကိုသာပြောပြဆွဲဆောင်ခြင်းမျိုးသည်သာလျှင် ယုတ္တိတန်အောင် သိမ်းသွင်းချေပခြင်းဖြစ်ပါလိမ့်။

*Social media ပေါ်က challenge တွေ*

တနေ့ကလည်း သူငယ်ချင်းတယောက်က သူအဝတ်ဗလာ challenge ခေါ်ထားကြောင်း၊ like အရေအတွက် ပြည့်ရင် ကိုယ့်ကိုကင်မရာမန်းအဖြစ် ကူညီပေးဖို့ပြောလာပါတယ်။ ပလုပ်တုပ်ဘယ့်နှယ်။ ကိုယ့်ခမျာ မေးစမ်းနားချရတယ်။ ရေမြေအနေအထားနဲ့ ဒီနိုင်ငံရဲ့လက်ရှိမှာ လက်ခံနိုင်တဲ့ယဥ်ကျေးမှုအခြေအနေအရ ဒါမျိုးက သင့်လျော်တဲ့အတိုင်းအတာကို ကျော်လွန်နေကြောင်း ဘာညာပြောပြတော့ "နင်က ဒိတ်ကိုအောက်လွန်းတယ်။ သူများတွေလည်း challenge နေတာပဲလေ။ ဒါကိုသင့်လျော်တာတွေ ကိုက်ညီတာတွေစဥ်းစားပြီး အကြောင်းပြချက် တကူးတကပေးနေရဦးမှာလား" ဆိုပြီးပွစိပွစိပြောရင်းပြန်သွားပါတယ်။ ဒါတွေကိုကြည့်ရင်ပဲ လူ့အသိုင်းအဝိုင်းရဲ့ လည်ပတ်နေပုံမှာ Bandwagon fallacy ထဲစုံးစုံးမြှုပ်ကျနေတဲ့ ကဏ္ဍတွေအများကြီးရှိတာ ကျွန်တော်တို့တွေ့​ကြရမှာပါ။ (စကားမစပ် challenge လုပ်ဖြစ်သွားပေမယ့် ကင်မရာမန်းက တကယ်ကျွန်တော်မဟုတ်တာ ရှိသမျှဘုရားတွေအကုန်လုံးကို ကျိန်ပြောရဲပါသည်)

*အမာခံပရိသတ်များ ဖြစ်လာခြင်း*

မိရိုးဖလာဘာသာဝင်တွေဖြစ်လာရခြင်းအတွက် အဓိကတာဝန်အရှိဆုံးက Bandwagon fallacy သဘောဖြစ်တယ်။ ဒါနဲ့ပတ်သက်ပြီး တခါကစကားစမိတော့ အသိတယောက်က ကိုယ့်ကိုပြောပါတယ်။

"ကိုးရီးယား PopBand လေးတွေအပေါ် ခုခေတ်လူငယ်လေးတွေရဲ့ ရူးသွပ်မှုက ကြောက်စရာပဲ၊ အနုပညာတခု ကောင်းမကောင်း ဆုံးဖြတ်ရာမှာ သူတို့ကအများက လက်သင့်ခံမခံဆိုတဲ့ အချက်လောက်နဲ့သာ လွယ်လင့်တကူ ဆုံးဖြတ်နေကြတာမျိုးဗျ၊ ဘာသာတရားတွေကိုချည်း ဝေဖန်မယ့်အစား သူတို့အကြောင်းလည်း တလှည့်လုပ်ပါဦး" ဆိုတော့ ချက်ချင်းပဲ "ဟင့်အင်း" လို့တခွန်းတည်းဖြေခဲ့ပါတယ်။

အုပ်စုဖွဲ့ပြီး အိုက်ဒေါကို ထောက်ခံ (support) ကြတဲ့ Bandwagon idea ချင်းတူရင်တောင် အနည်းဆုံးတော့ ကေပေါ့ပါလေးတွေဆီမှာ ရော့ဒီမှာ အိုင်ဒေါပုံတွေကြည့် သူတို့သီချင်းတွေနားထောင်ဆိုပြီး အကောင်အထည်လိုက်ကြီး လက်ဆုပ်လက်ကိုင် သက်သေပြစရာရှိသေးတာကိုးဗျ ဘယ့်နှယ်။

*စာအုပ်အရောင်းဆိုင်တွေရဲ့ best seller စင်*

နောက်သိသာလွယ်တဲ့ ဥပမာတခုက စာအုပ်ဆိုင်တိုင်းလိုလိုမှာရှိတတ်ကြတဲ့ အရောင်းရဆုံးစာအုပ်တွေချည်း စုစည်းပြထားတဲ့ သီးသန့်စင်လေးပါ။

တကယ်လို့ဝတ္ထုတအုပ်က ဇာတ်လမ်းဇာတ်အိမ်၊ စာရေးဆရာရဲ့ တ​င်ဆက်ပုံကောင်းမွန်မှု၊ ဇာတ်ကောင်တွေရဲ့ သရုပ်ဖော်ပီပြင်မှုတွေကြောင့် စာအုပ်ကောင်းတအုပ်ဖြစ်လို့ ဝယ်ဖတ်သင့်တယ်လို့ပြောလာရင် ဒါကယုတ္တိတန်တဲ့ အဆိုတရပ်ဖြစ်ပြီး "Best seller စင်ပေါ်ရောက်နေလို့ အဲစာအုပ်ဝယ်ဖတ်ကြည့်သင့်တယ်" လို့ဆိုလာရင်တော့ ဒါဟာယုတ္တိမဲ့အကြောင်းပြခြင်းမျှသာဖြစ်ပါလိမ့်မယ်။

*တက္ကသိုလ်ပညာရေးနှင့် မိဘများ*

ကလေးတွေကို တနေ့ကြီးပြင်းလာတဲ့အခါ ဘာဖြစ်ချင်လဲလို့မေးရင် စုံနေအောင်ကြားရပါလိမ့်မယ်။ ဒါပေမယ့် သူတို့မိဘတွေကို မေးရင်တော့ အများစုက စာဖတ်သူတို့သိပြီးဖြစ်တဲ့ အဖြေတခုကိုသာပေးကြပါလိမ့်မယ်။

"ကျွန်မသားက ကျွန်တော့်သမီးက ဆရာဝန်မဟုတ်ရင် အင်ဂျင်နီယာကြီးဖြစ်မှာပါ"

ဒါက Bandwagon fallacy ရဲ့ဦးနှောက်ချွတ်ခြင်းခံထားရတဲ့ မြန်မာလူမျိုးတွေရဲ့တွေးခေါ်ပုံတခုကို မီးမောင်းထိုးပြခြင်းမျှသာဖြစ်ပါတယ်။ ထက်မြက်သော ဆရာဝန်ကြီးများနှင့် အင်ဂျင်နီယာကြီးများအား စော်ကားလိုစိတ်အလျဥ်းမရှိပါ။

*အနှစ်ချုပ်*

ဒီတခန်းအတွက် ပြောခဲ့ပြီးတာတွေကို ပြန်စုစည်းရင်

-ရှေ့လူလုပ်သမျှ မျက်စိစုံမှိတ်လိုက်လုပ်ကြတာမျိုးကို Lemming effect လို့ခေါ်တယ်။

-Philosophy မှာလည်း အဲအယူအဆကို ယုတ္တိယောင် (logical fallacy) တွေထဲတွေ့ရပါတယ်။

-ကိစ္စတခုကို အများက ယုံကြည်လက်ခံထားရုံမျှနဲ့ မှန်ကန်တယ်ဆိုတာမျိုးပြောလာရင် ယုတ္တိမဲ့ပါတယ်။

-ဒါကို Bandwagon fallacy လို့ခေါ်ပါတယ်။

မြှောက်ပေးတာတော့ မဟုတ်ပါဘူး။ အခု Bandwagon fallacy ကိုသိကြပြီဆိုတော့ သူများစကားနဲ့ လမ်းမဆုံးပဲ သရဲခြောက်​ကြမ်းတယ်ဆိုတဲ့နေရာတွေကို တခေါက်ထပ်သွားစမ်းကြည့်ဖို့ အသင့်ပဲမလား (ကိုယ့်တော့အဖော်မခေါ်နဲ့)