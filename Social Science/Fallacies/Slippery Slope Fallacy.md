အသက်ရှည်ချင် ကျောင်းသားဘဝခဲတံမပျောက်ပါစေနဲ့

ဒီတခန်းအတွက် fallacy အကြောင်းမပြောကြခင် ရှေ့တပုဒ်မှာလိုပဲ သူနဲ့ဆက်စပ်တဲ့ မကင်းရာမကင်းကြောင်းလေး အရင်ဆွေးနွေးကြည့်ဦးမယ်။ ဗဟုသုတလိုက်စားတဲ့ စာဖတ်သူတော်တော်များများ Butterfly effect ဆိုတဲ့ အသုံးအနှုန်းနဲ့ ရင်းနှီးကြမယ်လို့ထင်ပါတယ်။ Butterfly effect ဆိုတာကို မသိသေးတဲ့သူတွေ အတွက်ကော သိပြီးသားသူတွေအတွက်ပါ အရိုးရှင်းဆုံး တခေါက်ပြန်ရှင်းပြရရင် အဖြစ်အပျက်အကြောင်းတရား သေးသေးမွှားမွှားလေးတွေက နောင်တချိန်မှာ "ခန့်မှန်းမရနိုင်အောင်" ကြီးကျယ်လွန်းလှတဲ့ သက်ရောက်မှုတွေကို ဆင့်ကဲဖြစ်သွားစေနိုင်တဲ့သဘောရှိတယ်လို့ ပြောချင်တာဖြစ်တယ်။

ဥပမာ - ချီကာဂိုမြို့ကလိပ်ပြာငယ်လေးရဲ့အတောင်ပံ ခတ်လိုက်ခြင်းက တိုကျိုမြို့မှာ ကြောက်မက်ဖွယ် လေဆင်နှာမောင်းကြီးဖြစ်လာစေတယ်ဆိုတာမျိုးပေါ့။

နောက်ထပ် Butterfly effect နည်းတူ Domino effect ဆိုတာရှိပါသေးတယ်။ Butterfly effect နဲ့မတူတာက Domino effect က ရှင်းလင်းသော ယုတ္တိတန်သော ရလဒ်ကိုကြိုတင်ခန့်မှန်းနိုင်သောဆိုတဲ့ လက္ခဏာတွေနဲ့ရံထားပြီး ကျိုးကြောင်းဆက်စပ်တွေးခေါ်နည်းတရပ်အနေနဲ့ တွင်တွင်ကျယ်ကျယ် သုံးတတ်ကြတာတွေ့ရပါတယ်။ အောက်ကဥပမာဖတ်ပြီး တွေးကြည့်ပါ။

တခါက ခြေမြန်တော်သတင်းပို့ဆက်သားလေးက စီးမယ့်မြင်းရဲ့ ခွာမှာရိုက်ရမယ့် သံတချောင်းမရိုက်မိလို့ မြင်းခွာတခုကျွတ်ထွက်သွားခဲ့သတဲ့။ ခွာတခုလိုနေတဲ့မြင်းဟာကြာရှည်မပြေးနိုင်ပဲနဲ့ ခြေကျိုးတဲ့ဒဏ်ရာနဲ့ အသက်ဆုံးရှုံးသွားခဲ့သတဲ့။ မြင်းမရှိတော့တဲ့နောက် ဆက်သားကခြေကျင်ပြေးရလေတော့ အမောဆို့ပြီးသေပွဲဝင်ရပြန်သတဲ့။ အဲလိုနဲ့ဆက်သားသေတော့ ရှေ့တန်းကိုပို့ရမယ့် အရေးကြီးသတင်းတခုမရောက်ပဲ ဆုံးရှုံးသွားလေသတဲ့။ သတင်းစကားမရတော့ တပ်မကြီးခမျာ ချောင်ပိတ်ထိုးစစ်ဆင်ခံရပြီး တိုက်ပွဲမှာအတုံးအရုံး ကျရှုံးရသတဲ့။ အရေးကြီးတိုက်ပွဲမှာ အထိနာသွားလေတော့ စစ်ပွဲကြီးပါကျရှုံးပြီး နောက်ဆုံးအင်ပါယာတခုလုံး ပြိုလဲခဲ့ရတော့သတဲ့။

ဒီဥပမာကိုဖတ်ကြည့်ရင်ပဲ သံတချောင်းမရိုက်ဖြစ်ခဲ့တာက အစပြုလို့ အင်ပါယာကြီးပျက်စီးဖို့ဖြစ်လာခဲ့တဲ့အထိ တဆင့်ချင်း ရှင်းလင်းယုတ္တိတန်စွာနဲ့ ဆင့်ကဲ သက်ရောက်မှုတွေဖြစ်စေခဲ့တဲ့ Domino effect ရဲ့ သဘောသဘာဝကို စာဖတ်သူတို့ အတော်အတန် နားလည်သဘောပေါက်သွားလိမ့်မယ်လို့ ယုံကြည်ပါတယ်။

ဒါဖြင့်ခန့်မှန်းမရအောင် ကြီးကျယ်တဲ့ သက်ရောက်မှုတွေဖြစ်စေတယ်ဆိုတဲ့ Butterfly effect ရဲ့ ဥပမာတခုနဲ့လည်း ဆက်ပြီးအတွေးဆန့်ကြည့်ကြရအောင်ဗျာ။

ကျော်ကြီးက ဒိုးနပ်ဆိုင်က သန့်ရှင်းရေးဝန်ထမ်းလေးဖြစ်တယ်။ (ဒါမှမဟုတ်လည်း ရွှေမန်းမြို့ကထိုးမုန့်ပေါ့) ကျော်ကြီးကနေ့တိုင်း ညနေ ၅နာရီဆိုရင် အလုပ်သိမ်းပြီး အိမ်ပြန်လေ့ရှိပါတယ်။ ဒါပေမယ့်တ​နေ့မှာတော့ ကျော်ကြီးခမျာ ဆိုင်သိမ်းခါနီးမှ အချိုရည်ဘူးတွေထည့်ထားတဲ့စက္ကူဖာကို မတော်တဆတိုက်ချမိပြီး သန့်ရှင်းရေးဆက်လုပ်နေရတာနဲ့ ည ၇နာရီထိုးကောတဲ့။ အလုပ်ပြီးလို့ အိမ်ပြန်ခါနီးကျတော့ ဆိုင်အပေါက်ဝမှာ ကောင်မလေးတယောက် တံခါးလာခေါက်ပြီး ဒိုးနပ်တခုရောင်းပေးနိုင်ဦးမလားလို့ လာမေးသတဲ့။ ဆိုင်ပိတ်ချိန်ဖြစ်နေပြီဆိုပေမယ့် စိတ်ကောင်းရှိတဲ့ကျော်ကြီးက အပြင်မှာမိုးတွေရွာနေတာက တကြောင်း၊ သနားတတ်တာတကြောင်း ဒိုးနပ်ရောင်းပေးခဲ့တာပေါ့လေ။ နောက်တော့ကောင်မလေးက နေ့တိုင်း ဆိုင်ကိုရောက်လာတတ်သလို ကျော်ကြီးနဲ့လည်းရင်းနှီးချစ်ကျွမ်းဝင်ပြီး ဗမာပေါကားတွေထဲကလို သမီးရည်းစားချစ်သူတွေဖြစ် အဲကမှလက်ထပ်ကြပြီး ကလေးတယောက်မွေးခဲ့ပါတယ်​။ တနေ့တော့ အဲကလေးက နာမည်ကျော်သိပ္ပံပညာရှင်ကြီး ဖြစ်လာပြီး ကင်ဆာရောဂါကုသဆေးကို ထုတ်ဖော်နိုင်ခဲ့ပါလေကော။

ဒီဖြစ်ရပ်မှာ အချိုရည်ဘူးဖာကိုတိုက်ချမိလို့ သန့်ရှင်းရေးပြန်လုပ်လိုက်ရတဲ့ အဖြစ်အပျက်သေးသေးလေးက နောက်တချိန်မှာ ကင်ဆာဝေဒနာသည်တွေအတွက် ကုသဆေးထုတ်ဖော်ပေးနိုင်ဖို့ရာ အစခဲ့ပြုခြင်းဖြစ်လာလိမ့်မယ်လို့ ဘယ်သူကများထင်မိမှာတုန်းလေ။ ဟုတ်ကဲ့လားဗျာ။

ဒါကြောင့်ဒါကို butterfly effect လို့ တင်စားကြပါသတဲ့။ ပထမကမ္ဘာစစ်ထဲမှာ အင်္ဂလိပ်စစ်သားဟင်နရီတန်ဒေးက ခြေထောက်ဒဏ်ရာရနေခဲ့တဲ့ ရန်သူ့တပ်သားတယောက်ကို အသေပစ်ဖို့ရွေးချယ်ဖြစ်ခဲ့မယ်ဆို ဒါဟာ ဒုတိယကမ္ဘာစစ်ကြီးမဖြစ်လာတော့ဖို့ အကြောင်းတရားတခု ခိုင်ခိုင်လုံလုံဖြစ်လာကောင်းပါရဲ့။ ဘာလို့လဲဆိုတော့ အဲတပ်သားလေးကနောင်တချိန်မှာ ဂျာမန်နာဇီတို့ရဲ့ခေါင်းဆောင် အတ်ဒေါ့ဖ်ဟစ်တလာ (Adolf Hitler) ဖြစ်လာခဲ့လို့ပါ။

Effect နှစ်ခုကို တီးမိခေါက်မိရှိလောက်ကြပြီဆိုတော့ကာ ကျွန်တော်တို့ fallacy ပိုင်းကိုပြန်လှည့်ကြပါမယ်။ ဒီနေ့ပြောပြမယ့် fallacy နဲ့ အပေါ်က effect တွေနဲ့ဘာများသက်ဆိုင်လို့ အရှည်ကြီးတွေလျှောက်ပြောနေရတုန်းဆိုရင် အခုလာပါပြီ။ logical fallacies တွေထဲမှာ လူ့ဦးနှောက်က fallacy လို့မမြင်တော့လောက်အောင် သိမ်းသွင်းမှုကောင်းတဲ့ ဖယ်လက်စီတခုရှိပါတယ်။ သူ့ကို ယေဘုယျ slippery slope လို့ခေါ်ကြပြီး အပေါ်က domino effect ကိုမှီတည်ကာ butterfly effect နဲ့ ပြောင်းပြန်ခြေကုပ်ယူ တည်ဆောက်ထားတာပဲဖြစ်ပါတယ်။

*Slippery slope ဆိုတာ ဘာလဲ*

Slippery slope ဖြစ်ဖို့အတွက် ကျွန်တော်တို့မလိုချင်တဲ့ အခြေအနေတခုကို အဆိုပြုတည်ဆောက်ရပါတယ်။ ပြီးတော့ ဒီအခြေအနေဖြစ်ရင် အကျိုးဆက် A ဖြစ်လာမယ်လို့ ရှင်းပြပါတယ်။ အကျိုးဆက် A သည် B ကိုဖြစ်စေကာ B ကနေတဆင့် အကျိုးဆက် C ကို ဖြစ်စေပြီးအဆုံးမှာ C သည် မကောင်းသောသက်ရောက်မှုကြီးကို ဖြစ်ပေါ်စေမှာမို့လို့ အကြံပြုထားတဲ့အဆိုပြုချက်သည် လုံးဝ ရှောင်ကြဥ်ရမယ့် အဆိုတခုဖြစ်ကြောင်း သိမ်းသွင်းပြောတာမျိုးဖြစ်ပါတယ်။

နာမည်နဲ့လိုက်အောင် (slippery slope = ချော်ကျမယ့် လျှောစောက် ဆိုတဲ့အတိုင်း) အဆိုပြုသူက စီကာစဥ်ကာ လိုသလို ကောက်ချက်တွေတန်းစီယူဆပြီး သက်သေပြခြင်းတမျိုးဖြစ်လို့ slippery slope ကို တရားစီရင်ရေး၊ နိုင်ငံရေးဆွေးနွေးမှုနဲ့ ဒသာနိကနယ်ပယ်တွေမှာ logical fallacy တခုအဖြစ်သတ်မှတ်ပြီး ယုတ္တိမဲ့ချေပချက်တခုအဖြစ် လက်ခံထားကြတာဖြစ်ပါတယ်။ ဥပမာတခုကြည့်ကြမယ်။ အောက်ကစာသားနဲ့ ခပ်ဆင်ဆင်စာသားတွေကို အခြေခံပညာစာသင်ကျောင်းတွေမှာ ကပ်ထားတာ တော်တော်များများ တွေ့ဖူးကြမှာပါ။

*ခဲတံ မပျောက်စေနှင့်*

ခဲတံပျောက်လျှင် စာမရေးနိုင်။

စာမရေးနိုင်လျှင် မှတ်စုမရှိ။

မှတ်စုမရှိလျှင် စာကျက်လို့မရ။

စာကျက်လို့မရလျှင် စာမေးပွဲကျ။

စာမေးပွဲကျလျှင် ကျောင်းထွက်ရ။

ကျောင်းထွက်ရလျှင် ပညာမဲ့ဖြစ်။

ပညာမဲ့ဖြစ်လေလျှင် ဆင်းရဲမွဲတေ။

ဆင်းရဲမွဲတေသော် အလုပ်ပင်ပန်း။

အလုပ်ပင်ပန်းသော် အသက်တို။

သို့ကြောင့် ခဲတံမပျောက်စေနှင့်တဲ့။

ငယ်ငယ်ကတော့ ကျောင်းအဝင်ပေါက်မှာ ဒါလေးဖတ်ပြီး အတော်သဘောကျခဲ့တာကလား။ အမယ် ဆီလျှော်သားပေါ့ ဟုတ်သော်ရှိ မဟုတ်သော်ရှိ။ ဒါပေမယ့် ဒါက slippery slope တခုပဲဖြစ်ပါတယ်။ လူပိန်းနည်းတွေးကြည့်ရင်တောင် ခဲတံမပျောက်အောင် သေချာထိန်းသိမ်းဖို့ဆိုတာက ခဏခဏဝယ်ရပြီး ငွေကုန်ကြေးကျများမှာကို ချွေတာချင်လို့သာဖြစ်ပြီး အသက်ရှည်ချင်လို့မဟုတ်တာတော့ သိသာပါရဲ့ဗျာ၊ ဟုတ်ကဲ့လား။

*Strawman argument တမျိုးပေလော*

Slippery slope သည်လည်း တခါတရံမှာ strawman argument လိုပဲဖြစ်သွားတတ်ပါတယ်။ (strawman အကြောင်း အကျယ်ရေးခဲ့ပြီး) ဥပမာတခုကြည့်ကြဦးမယ်။

-အတန်းကို နောက်ဆုံးထားဝင်လို့ရမယ့်အချိန်နဲ့ ပတ်သက်ပြီး စည်းကမ်းချက်တင်းတင်းကြပ်ကြပ်မထုတ်ပြန်ဘူးဆိုရင် ကျောင်းသားတွေ မုချနောက်ကျလိမ့်မယ်။

-တခါနောက်ကျလို့ရသွားခဲ့ရင် ကျောင်းသားတွေက ထပ်ခါထပ်ခါ နောက်ကျကြပါဦးလိမ့်မယ်။

-အတင့်ရဲလာတာနဲ့အမျှ မဝေးတော့တဲ့အချိန်တခုမှာ ကျောင်းသားတွေက အတန်းတွေပါပျက်ဖို့ လက်ရဲဇက်ရဲ ရှိလာပါလိမ့်မယ်။

-အကျိုးဆက်အနေနဲ့ ကျောင်းသားတွေက စာမလိုက်နိုင်ပဲ စာမေးပွဲတဘုန်းဘုန်းကျပြီး တိုင်းပြည်အတွက် ဝန်ထုပ်ဝန်ပိုးဖြစ်လာစေလိမ့်မယ်။

ကောက်ချက် - ဒါကြောင့် အတန်းနောက်မကျရေး တင်းတင်းကြပ်ကြပ်ဆောင်ရွက်ရမယ်။

ဒီဥပမာမျိုး အရပ်ထဲကစကားဝိုင်းမှာ ပြောမိမယ်ဆိုရင် "ဟာဗျာ တွေးတတ်လိုက်တာ၊ အမျှော်အမြင်ရှိလိုက်တာ" စသဖြင့် ချီးကျူးသံညံနေပါလိမ့်မယ်။ သို့သော် ဒါသည် slippery slope မျှသာဖြစ်ပါတယ်။ အကြောင်းကတော့ ဖြစ်လာမယ့် အကျိုးဆက်တွေကို လိုသလို ဆက်တိုက်ခန့်မှန်းယူဆပြီး တဖက်သတ်ကောက်ချက်ဆွဲတာမို့ပါပဲ။ သေချာစဥ်းစားမယ်ဆိုရင် အဆိုပြုသူက "အတန်းနောက်ကျတဲ့သူတွေသည် နောက်တချိန်မှာလည်း မုချအတန်းပျက်ပါလိမ့်မယ်" ဆိုတဲ့ minority ကိုဦးတည် ချေပသွားခဲ့တာကို အထင်အရှားတွေ့နိုင်လို့ ဒီဥပမာကို strawman argument လို့လည်း တနည်းသတ်မှတ်လို့ ရပါသေးတယ်။ သို့စေကာမူ ဘယ်လိုပဲသတ်မှတ်မှတ် logical fallacy တွေထဲကပြေးလွတ်မှာမဟုတ်တာမို့ အ​ဲသည်သက်သေပြချက်ဟာ ယုတ္တိတန်တယ်လို့တော့ သတ်မှတ်လို့မရနိုင်ပါ။

*Slippery slope နှင့် individualism*

အနောက်နိုင်ငံတွေမှာ တော်တော်အငြင်းပွားစရာဖြစ်တဲ့ psychological issue တခုပါ။ လဲကျလို့ငိုနေတဲ့ကလေးကို ချက်ချင်းသွားထူလိုက်ရင် ကလေးကဆက်ငိုလိမ့်မယ်။ ဆက်ငိုရင် အုပ်ထိန်းသူကချော့ရလိမ့်မယ်။ ဒီလိုနဲ့ ကလေးကလဲကျတိုင်း လာထူလိမ့်မယ်လို့သိသွားတဲ့အတွက် နောက်ကိုလဲကျတိုင်း လာထူမယ့်သူကိုငိုရင်း စောင့်ဦးပါလိမ့်မယ်။ အဆုံးသတ်မှာ ကိုယ့်ကိုကိုယ် ရပ်တည်နိုင်စွမ်း (individualism) မရှိတဲ့လူကြီးတယောက်ဖြစ်လာပါလိမ့်မယ်။

အမေရိကန်မိခင်တွေက ဒီလိုယုံကြည်ကြပါတယ်။ ဒါကြောင့်မို့လည်း လဲကျတဲ့ကလေးတွေကို ဘယ်တော့မှမထူပါ။ ဒီလိုပျိုးထောင်ခြင်းက ကိုယ့်တာဝန်ကိုယ်ယူတတ်တဲ့ ကလေးတွေဖြစ်လာစေတယ်လို့ သူတို့ကယုံကြည်ထားကြတာဖြစ်ပါတယ်။ (စာရေးသူရဲ့အမေလည်း ဒီလိုပဲယူဆသူဖြစ်တယ်) တကယ်တော့ လဲသူမထူပေးခြင်းက ကိုယ့်အားကိုယ်ကိုးတတ်စေတဲ့ ကလေးတယောက် ဖြစ်ကောင်းဖြစ်လာနိုင်စေသော်လည်းပဲ ကြီးပြင်းလာတဲ့အခါ တပါးအမှီအခိုကင်းမဲ့တဲ့ လူကြီးတဦးဖြစ်လာစေမယ်လို့တော့ လုံးဝဥဿုံမဆိုနိုင်တဲ့အတွက် ဒီဥပမာက Slippery slope ပဲဖြစ်ပါတယ်။ ဆီလျော်စွာကျိုးကြောင်းဆက်စပ်တွေးခေါ်ထားခြင်းမဟုတ်ပါဘူး။

*အနှစ်ချုပ်*

ဒီတခန်းကပြောခဲ့တာတွေ များသွားနိုင်လို့ ခြုံငုံသုံးသပ်လို့ရအောင် အနှစ်ချုပ်ထည့်ပေးလိုက်ပါတယ်။

-slippery slope ဆိုတာ ယုတ္တိမဲ့ချေပချက်လို့ သတ်မှတ်တဲ့ logical fallacy တခုဖြစ်ပါတယ်။

-Domino effect နဲ့ဆင်တူပြီး Butterfly effect နဲ့ ပြောင်းပြန်ဖြစ်ပါတယ်။ (Domino effect သည်ရှင်းလင်းမြင်သာသော ကောက်ချက်အစီအစဥ်များဖြင့်ချိတ်ဆက်ထားပြီး Butterfly effect မှာမူ သေးငယ်သောအကြောင်းကိစ္စများက နောင်တချိန် ခန့်မှန်းမရလောက်အောင် ကြီးကျယ်သောဖြစ်စဥ်များ၏ အစဖြစ်လာနိုင်သည်)

-Slippery slope ဆိုတာက အဆိုတခု "a" ကနေ b, b ကနေ c,d စသဖြင့်ချိတ်ဆက်ရာမှာ ခိုင်လုံမှုအားပျော့တဲ့ ကောက်ချက်တွေ ဆက်တိုက်ပေးပြီး မူလအဆို "a" မှားကြောင်း သို့မဟုတ် မှန်ကြောင်းစသဖြင့် သိမ်းသွင်းချေပခြင်းဖြစ်ပါတယ်။

-Slippery slope ကတခါတရံမှာ strawman argument ဖြစ်လာတတ်ပါတယ်။