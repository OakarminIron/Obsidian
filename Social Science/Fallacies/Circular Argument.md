*Circular argument ဆိုတာဘာလဲ*

Circular reasoning က ဘယ်အချိန်မှာ ပေါ်ထွက်လာတတ်လဲဆိုရင် ကိုယ်လိုချင်တဲ့ ကောက်ချက်တခုကို မှန်ကန်ကြောင်း ကြိုတင်ယူဆပြီးမှ ကောက်ချက်ကိုပြေလည်စေမယ့် အကြောင်းပြချက်တွေကိုပဲ ကောက်ချက်မှန်ကန်ကြောင်း သက်သေထူရာမှာ ပြန်အသုံးချတဲ့ ယုတ္တိယောင် (fallacy) တမျိုးဖြစ်တယ်။

ဆိုလိုချင်တာကတော့ဗျာ ကျွန်တော်တို့က ကိုယ့်အဆိုပြုချက်ကို မှန်တယ်လို့ အရင်ယူဆတယ်။ ပြီးတော့မှ အဲဒီအဆိုကို ပြေလည်ဖို့ မှန်နေရမယ့် အကြောင်းအချက်တွေကို ထောက်ပြတယ်။ အဒီအကြောင်းအချက်တွေက အများသိ အမှန်တရားတွေ ဖြစ်နေလေ့ရှိတယ်။ ဒါကြောင့် ဒီအချက်တွေအပေါ် မူတည်ထားတဲ့ ကောက်ချက်ကလည်း မမှားပါဘူးလို့ပြောပြီး begging the question လုပ်ခြင်းတမျိုးပါ။

ဥပမာတခုပေးပါ့မယ်။

စျေးကွက်ထဲမှာ ဒီရေခဲသေတ္တာက စျေးအကြီးဆုံး ဖြစ်တယ်။ ဘာလို့လဲဆိုတော့ သူ့ရဲ့တန်ကြေးက အမြင့်ဆုံးဖြစ်လို့ပါ။

ဒီဥပမာကိုကြည့်ရင် အဆိုပြုသူဟာ ဘာသက်သေအချက်အလက်ကိုမှ ပေးနေတာမဟုတ်ပဲ သူ့အဆိုကိုပဲ ရှုထောင့်ပြောင်း ပြောနေခြင်းသာဖြစ်တာကို ထင်ရှားတွေ့မြင်နိုင်ပါတယ်။ ဟုတ်ကဲ့လားဗျာ။ ဒါကို အကြောင်းပြသက်သေလို့ မသတ်မှတ်သလို ယုတ္တိတန်အကြောင်းပြချက်ထဲလည်း မထည့်ပါဘူး။

*Circular reasoning ကိုဘာကြောင့် လွယ်လွယ်မမြင်သလဲ*

ဒီယုတ္တိယောင် (fallacy) ကို ရုတ်တရက် သတိမမူမိအောင် ကာပေးထားတဲ့အချက်က ကောက်ချက်ရဲ့ အကြောင်းခံက မှားယွင်းမနေဘူးဆိုတဲ့ အချက်ပါပဲ။

ဒီတချက်ကြောင့် Circular reasoning က သတိမမူမိတဲ့ မိရိုးဖလာ တဖက်ပိတ်ကြတဲ့ အသိဉာဏ် နုံအတဲ့သူတွေအကြား အတော်ရေပန်းစားတဲ့ fallacy တခုဖြစ်နေတာပါလို့ ဆိုကောင်းဆိုလို့ ရနိုင်ပါလိမ့်။ ဒီဥပမာကိုကြည့်ပါ။

Civic သည် Honda ကုမ္ပဏီထုတ် ကားတစီးဖြစ်သည်။ အကြောင်းမှာ Honda ကုမ္ပဏီမှ Civic မည်သော ကားတစီးကို ထုတ်လုပ်ခဲ့ခြင်းကြောင့် ဖြစ်သည်။

ဒါကိုကြည့်ရင် circular reasoning ရဲ့ အကြောင်းခံတွေက မူလကပါပြီးသား အထောက်အထား အချက်အလက်တွေထက် weight ပိုထပ်မပေးနိုင်ပေမယ့် မှားတယ်လို့စွပ်စွဲမရတဲ့အချက်ကို အကာအကွယ်ယူထားတာ တွေ့မြင်နိုင်ပါတယ်။

*ကောက်ချက်ကို မှန်ကန်ကြောင်း ကြိုတင်ယူဆခြင်း*

ကောက်ချက်ကို မှန်ကန်ကြောင်း ဦးစွာယူဆခြင်းသည် Circular Argument ရဲ့အထင်ရှားဆုံး လက္ခဏာတရပ်ဖြစ်တယ်။ ဒီဥပမာကိုကြည့်ပါ။

ဘုရားရှိတယ်လို့ ကျွန်တော်ယုံကြည်ရသည်မှာ ကျမ်းစာက ဤသို့​ဆိုထားခြင်းကြောင့် ဖြစ်သည်။ ကျမ်းစာသည် မှန်ကန်သောကြောင့် ဘုရားရှိသည်မှာ အသေအချာပင်ဖြစ်သည်။ အဘယ်ကြောင့် ကျမ်းစာကမှန်ပါသနည်း ဆိုသော် အလုံးစုံသိသော ဘုရား၏ နှုတ်ထွက်ကျမ်း ဖြစ်သောကြောင့်ပင်။

ဒီဥပမာက ဘုရားရှိခြင်း မရှိခြင်းကို ငြင်းတာမဟုတ်ဘူး။ circular reasoning ဖြစ်နေတယ်ဆိုတာ ပြချင်တာပါ။ ကောက်ချက် ဖြစ်ရမယ့်အပိုင်းကို မှန်ကန်ကြောင်း ယူဆမှသာ ယုတ္တိတန်တဲ့ အကြောင်းခံတွေ ဖြစ်လာပြီး ဒီကနေမှ နဂိုကောက်ချက် မှန်ကန်တယ်လို့ ပြန်သက်သေပြတဲ့သဘောဖြစ်နေတဲ့အတွက် fallacy ဖြစ်သွားပြီး circular argument ဖြစ်သွားပါတယ်။

နောက်ဥပမာတခုထပ်ပေးပါ့မယ်။

ကံ၊ ကံရဲ့အကျိုးကို ငါယုံကြည်တယ်။ ငါနဲ့ရိုစီ လွန်ခဲ့တဲ့သုံးနှစ်က တက္ကသိုလ်မှာတွေ့ကြပြီး လက်ထပ်ဖြစ်ခဲ့ကြတာလေ။ အကြောင်းက ကံ၊ ကံရဲ့အကျိုးပေါ့ကွာ။

ဒါကအများကြီး တွေးကြည့်နေစရာတောင် မလိုအပ်တဲ့ circular reasoning တခုပါပဲ။ ကံ၊ ကံရဲ့အကျိုးရှိတယ်ဆိုတဲ့ ကောက်ချက်ကို မှန်ကန်ကြောင်း ဦးစွာယူဆလို့သာ တက္ကသိုလ်တက်ဖြစ်တဲ့ကိစ္စက သူ့မိန်းမနဲ့အကြောင်းပါခြင်းရဲ့ အကြောင်းခံဖြစ်ကြောင်း သူယုံကြည်တာ ဖြစ်တယ်။ ဒီယုံကြည်ချက်ကနေ ကံ၊ ကံရဲ့အကျိုးရှိတယ်လို့ ထပ်ပြောပြန်ပါတယ်။

*သက်သေထပ်ပေါင်းထည့်ခြင်း*

အဆိုပြုချက် မှန်ကန်ကြောင်း သက်သေပြဆိုရာမှာ အချက်အလက်အသစ် ထပ်မပေါင်းထည့်နိုင်ရင် ဒါသည်လည်း circular argument ပါပဲ။ ဥပမာတခုကြည့်ကြမယ်။

Apple သည် ကမ္ဘာ့အကောင်းဆုံး စမတ်ဖုန်းကုမ္ပဏီဖြစ်သည်။ အဘယ်ကြောင့်ဆိုသော် တခြားမည်သည့် ကုမ္ပဏီကမျှ apple ထက်ပိုကောင်းသော စမတ်ဖုန်းများ မထုတ်နိုင်ကြသောကြောင့် ဖြစ်သည်။

ဒါကိုကြည့်ရင် အဆိုပြုသူက သူ့ကောက်ချက်ဆီကို ဘာသက်သေအချက်အလက်ကိုမှ ထပ်ပေါင်းထည့်နေတာ မဟုတ်ပဲ apple ကအကောင်းဆုံးဆိုတဲ့ စကားကိုပဲ အမှန်ယူဆပြီး ဒီကောက်ချက်ကိုပြေလည်စေတဲ့ အကြောင်းခံတွေ ထပ်တည်ဆောက်ထားတာမို့ ဒါကို circular argument လို့ဆိုတာဖြစ်တယ်။ ဒီပစ္စည်းက အကြီးဆုံး ဖြစ်ရခြင်းက တခြားပစ္စည်းတွေက သူ့ထက်ငယ်လို့လို့ ဆိုနေသလိုပါပဲ။

*ကောက်ချက်ကို ကောက်ချက်ဖြင့် အကြောင်းပြမရ*

မှန်ကန်သော်ငြား ဆက်စပ်မှုမရှိတဲ့ နောက်ယူဆချက်အသစ်ကို အကြောင်းခံအဖြစ် သုံးပြီး ချေပချက်တခု တည်ဆောက်လျှင်လည်း ဒါဟာ circular reasoning ဖြစ်ပါတယ်။ ဥပမာတခုကြည့်မယ်။

Avatar ရုပ်ရှင်က 2000 နောက်ပိုင်းရုပ်ရှင်တွေထဲက အကောင်းဆုံးရုပ်ရှင်ဖြစ်တယ်။ နို့ သူကဝင်ငွေအများဆုံး ရခဲ့တာမလား။

ဒါကလည်း ယုတ္တိတန် အကြောင်းပြချက် မဟုတ်ပါဗျာ။ ဝင်ငွေအများဆုံးရခဲ့တဲ့ ရုပ်ရှင်က အကောင်းဆုံးရုပ်ရှင်ဖြစ်တယ်ဆိုတဲ့ အချက်က အဆိုပြုသူရဲ့ နောက်ထပ်ယူဆလိုက်တဲ့ ကောက်ချက်အသစ် တခုမျှသာဖြစ်ပါတယ်။ ကောက်ချက်ကို ပြေလည်စေတဲ​့ အကြောင်းခံမဟုတ်ပါ။

မရှင်းမလင်း မတင်မကျဖြစ်နေသေးရင် နောက်ဥပမာတခု ထပ်ကြည့်ကြမယ်။

ကိုယ်တို့စက်ရုံက ထုတ်တဲ့မုန့်က ကျန်းမာရေးရှုထောင့်က ကြည့်ရင် စားဖို့အသင့်တော်ဆုံးပဲ​ဗျ။ အကြောင်းကတော့ သဘာဝကရတဲ့ ပါဝင်ပစ္စည်းတွေနဲ့ချည်း ပြုလုပ်ထားတာမို့ပါ။

ဒီဥပမာကိုကြည့်ရင် သဘာဝကရတဲ့ ပါဝင်ပစ္စည်းတွေချည်းစားရင် ကျန်းမာတယ်ဆိုတဲ့ ကောက်ချက်အသစ်ကိုသုံးပြီး သဘာဝကရတဲ့ ပစ္စည်းတွေနဲ့ပဲ ထုတ်လုပ်ထားတဲ့မုန့်က စားဖို့အသင့်ဆုံးဆိုတဲ့ ကောက်ချက်ကို သက်သေထူနေတာသာဖြစ်လို့ ဒါသည် ယုတ္တိရှိတဲ့ အကြောင်းပြခြင်း မဖြစ်လာပဲ circular argument တခုမျှဖြစ်တယ်ဆိုတာ ရှင်းလင်းလောက်ပါပြီဗျာနော်။

အဲတာကြောင့် သူငယ်ချင်းအချင်းချင်းဖြစ်စေ မိသားစုဝင်တွေ​နဲ့ဖြစ်စေ ဆွေးနွေးကြ ငြင်းခုံကြတဲ့အခါ circular argument ကိုမသုံးမိကြစေဖို့နဲ့ တဖက်က သုံးလာခဲ့ရင်လည်း ကျိုးကြောင်းညီအောင် ရှင်းပြနိုင်ကြဖို့ ရည်ရွယ်ရင်း ယုတ္တိယောင်မိတ်ဆက်စာစုကို အဆုံးသတ်လိုက်ပါတယ်။