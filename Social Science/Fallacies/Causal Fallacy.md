Causal fallacy (ကံ ကံ၏အကျိုးဟူ၍ မူသေမှတ်မရပုံ)

အကြောင်းကြောင့် အကျိုးဖြစ်ရတာ၊ ဖြစ်သမျှ ကိစ္စတွေတိုင်းက ကျိုးကြောင်းဆက်စပ်မှုတွေပါဆိုတဲ့ စကားလုံးတွေကို တွင်တွင်သုံးပြီး ရွှေပြည်အေး တရားဟောလွန်းတဲ့ သူတွေအတွက် ဒီပို့စ်က နည်းနည်းခါးလိမ့်မယ်။

ဆိုကြပါစို့။ X က Y ကို ဖြစ်စေတယ်ဆိုရင် X သည်အကြောင်း Y သည် အကျိုးပေါ့။ ဥပမာ တယောက်ယောက်က တရုတ်နယ်စပ်ကဝင်တဲ့ အသားတုတွေက ကင်ဆာဖြစ်စေပါတယ်လို့ပြောလာခဲ့ရင် ဒါဟာ အကြောင်းနဲ့အကျိုးကို သာမန်ကောက်ချက်ပြုထားတဲ့ အချက်အလက်တခုသက်သက်ပဲ ရှိပါသေးတယ်။ ကျွန်တော်တို့ကသာ အဆိုရှင်ကို "မင်းကဒါကို ဘယ်လိုသိတာလဲ" လို့ ထမေးရင် ဘာကြောင့်အသားတုတွေက ကင်ဆာဖြစ်စေကြောင်း တနည်းနည်းနဲ့ရှင်းပြရပါတော့မယ်။ အဲအခါကျ ရှင်းပြရာမှာသုံးသမျှ စကားလုံးတိုင်း၊ အဖြစ်အပျက်တိုင်းက အချက်အလက်မဟုတ်တော့ပဲ အဆိုပြုချက်တွေ ဖြစ်လာပါတယ်။ ဒါကို ကျိုးကြောင်းပြသက်သေထူခြင်းလို့ ယေဘုယျခေါ်ပါတယ်။

ကျိုးကြောင်းဆက်စပ် သက်သေပြရာမှာ ကျွန်တော်တို့ ဥပဒေသနှစ်ရပ်ကို အသုံးပြုဖို့လိုပါမယ်။ "ဘာတွေတူသလဲ" နဲ့ "ဘာတွေကွဲပြားသလဲ" ဆိုတာပေါ့။

ဘာတွေတူသလဲ - ကြိမ်ဖန်ပေါင်းများစွာ Y ဖြစ်ပေါ်ရခြင်းတွေမှာ X က ဘုံအကြောင်းခံဖြစ်နေခဲ့ရင် X သည် အကျိုး Y ရဲ့ အကြောင်းဖြစ်ပါတယ်။

ဘာတွေကွဲပြားသလဲ - Y ဖြစ်ပေါ်ရတဲ့အကြိမ်များနဲ့ မဖြစ်ပေါ်တဲ့အကြိမ်တွေကြား ခြားနားခြင်းက X ဖြစ်နေခဲ့ရင်လည်း X သည် အကျိုး Y ရဲ့ အကြောင်းဖြစ်ပါတယ်။

ဖတ်လိုက်ရင် နားလည်ဖို့ အနည်းငယ် ရှုပ်ထွေးသယောင် ရှိပေမယ့် ဒါတွေဟာ တကယ်တမ်းကျ ဒဿနိကအခြေခံ ဘာမှမရှိပဲတောင် သိနိုင်တာတွေပါပဲ။ ဆိုပါစို့။ လူဆယ်ယောက် နေ့လည်စာ တူတူသွားစားကြတယ်။ တနာရီကြာတဲ့အခါ ၇ ယောက်က နှုတ်ခမ်းတွေ ပြာနှမ်းပြီး စားသမျှ အန်ကုန်ကြတယ်။ အဲသည်မှာ "ဘာတွေတူသလဲ" ဆိုတဲ့ဥပဒေသအရ ချက်ချင်း သံသယရှိသွားတာက အနီးဆုံးက စားထားခဲ့တဲ့ နေ့လည်စာထမင်းပဲ။ ဘာကြောင့်ပါလဲ။ ၇ ယောက်လုံးမှာဖြစ်ပေါ်လာတဲ့ အစာဆိပ်သင့်ခြင်းအကျိုးမှာ နေ့လည်စာသည် ဘုံပါဝင်နေသော အကြောင်းဖြစ်လို့ပါပဲ။ တခါ ဒီလူတွေဘာစားသလဲဆိုတာ သံသယဖြစ်ပြန်တယ်။ ဘာကြောင့်ပါလဲ။ "ဘာတွေ ကွဲပြားသလဲ" ဆိုတဲ့ ဥပဒေသအရ ဘာမှမဖြစ်ပဲ အကောင်းတိုင်းရှိတဲ့ လူ ၃ယောက် မစားမိတဲ့အရာ တခုခုကို ဒီလူ ၇ယောက် စားမိသွားတာ ဖြစ်နိုင်လို့ပါပဲ။

ဒီဥပဒေသနှစ်ခုက တပေါင်းတစည်းတည်းသုံးရင်သာ ကျိုးကြောင်းဆက်စပ် သက်သေပြခြင်းမှာ အသုံးကျသလောက် တကွဲတပြားဆိုရင် အင်မတန်အားပျော့ပြီး ခိုင်လုံမှု မရှိနိုင်တော့ပါဘူး။ ဘာလို့လဲဆိုတော့ ဘာမှ ကျိုးကြောင်းမဆိုင်လှပေမယ့် ဘုံဖြစ်နေတဲ့ ခြားနားတဲ့ အကြောင်းခံတွေ အများကြီးရှိနိုင်လို့ပါပဲ။

ဥပမာ အစာဆိပ်သင့်သွားတဲ့ ၇ ယောက်က အစိမ်းရောင် ရှပ်အင်္ကျီ ဝတ်လာတာမျိုး။ ကျန်တဲ့ အကောင်းတိုင်း ရှိနေသော ၃ ယောက်က တယ်လီကွန်ဝန်ထမ်းတွေ ဖြစ်ပြီး လူနာ ၇ ယောက်ထဲမှာမှလည်း တယောက်တည်းက တိုက်တိုက်ဆိုင်ဆိုင် တယ်လီကွန်ဝန်ထမ်း လာဖြစ်နေတတ်တာမျိုးပေါ့။ ဒါကြောင့် ဥပဒေသနှစ်ရပ်ကို တပေါင်းတစည်းတည်း သုံးတဲ့အခါ အတိကျဆုံး အဖြေတွေကို ပေးနိုင်တယ်လို့ မဆိုသော်ငြား အဖြေမှန်နဲ့ အနီးစပ်ဆုံး ဖြစ်အောင်တော့ ကူညီပေးပါလိမ့်မယ်။ ဒါပေမယ့် ဘယ်လိုပဲ ကြိုးစားပြီး ဂရုတစိုက် အသုံးချချ ကျိုးကြောင်းဆက်စပ် သက်သေပြခြင်းများက ရာနှုန်းပြည့် ဘယ်လိုမှမမှန်နိုင်ပါဘူး။ အကြောင်းကတော့ တိကျမှုအပြည့်အဝ (accuracy 100%) ဖြစ်ဖို့ဆိုရင် ရှိရှိသမျှ ဖြစ်နိုင်ချေ အကြောင်းခံ အကုန်လုံးကို ထည့်သွင်းစဥ်းစားရမှာဖြစ်ပြီး လက်တွေ့မှာဒါက ဘယ်လိုမှ မဖြစ်နိုင်တာကြောင့်ပါ။ ဥပမာ - အစာဆိပ်သင့်တဲ့ ၇ ယောက်က ငါးသေတ္တာစားပြီး (ဥပဒေသ တစ်) ကျန်တဲ့ ၃ယောက်က မစားခဲ့တာ (ဥပဒေသ နှစ်) ဖော်ထုတ်နိုင်ခဲ့တယ်ဆိုပါတော့။ ဒါ့အပြင် ခံစားနေရတဲ့လက္ခဏာတွေနဲ့ တိုက်ဆိုင်စစ်ဆေးကြည့်တဲ့အခါ ဒါဟာ စည်သွပ်ဗူးကြောင့် သံဆိပ်သင့်ပြီး အောက်ဆီဂျင်ပြတ်တာဖြစ်ကြောင်း ဓာတ်ခွဲခန်းအဖြေပါ ထပ်သိလာခဲ့ရရင် နေ့လည်စာသည် အစာဆိပ်သင့်ခြင်းရဲ့ အကြောင်းဖြစ်ဖို့ အတော်လေး နီးစပ်လာပါပြီ။ သို့သော် အပ်ကျမတ်ကျတော့ပြောမရသေးပါဘူး။ ၇ ယောက်လုံးက သံဆိပ်တက်တာကို တနည်းနည်းနဲ့ ကျော်လွှားနိုင်ခဲ့ပြီး တခြားအရာတခုက တထေရာတည်းတူတဲ့ လက္ခဏာတွေနဲ့ အစာဆိပ်သင့်တာကို ဖြစ်စေခဲ့တာမျိုးလည်း ဖြစ်နိုင်သေးလို့ပါပဲ။

ကျိုးကြောင်းဆက်စပ် သက်သေပြရာမှာ အကြီးမားဆုံး အလွဲတွေကို ဥပမာတချို့နဲ့ လေ့လာကြည့်ကြမယ်။

ပထမတခုက Post hoc လို့ခေါ်တဲ့ X နဲ့ Y မှာ အရင်ဖြစ်တာအကြောင်း၊ နောက်ဖြစ်တာက အကျိုးဆိုတဲ့ လူပိန်းနည်းတွေးတာမျိုးပေါ့။ ဆိုပါစို့။ အမေဆူလို့ အိမ်ကနေ စိတ်ဆိုးမာန်ဆိုးနဲ့ထွက်သွားတယ်။ အိမ်ကအထွက်မှာ ဆင်ဝင်အောက်က ကျောက်တုံးကိုပိတ်ကန်ခဲ့လိုက်တယ်။ ညရောက်တော့ အမေအမှိုက်ထွက်ပြစ်တုန်း အဲကျောက်တုံးကို မမြင်မစမ်းနဲ့နင်းမိလို့ ချော်လဲပြီး ခြေကျိုးသွားတယ်။ ဒီတော့အမေဆူလို့ အမေခြေကျိုးတာပေါ့။ ဒါကို ကျိုးကြောင်းဆက်စပ်ဖြစ်သွားတာလို့ ပြောချင်နေကြတယ်မှလား။ မဟုတ်ပါဘူး post hoc လို့ခေါ်တဲ့ causal fallacy မျှသာဖြစ်တယ်။ နိမိတ်နမာမရှိတာတွေ လျှောက်မရွတ်နဲ့ "ကောင်လေး ပါးစပ်စီးတတ်တယ်" လို့ပြောပြောတတ်တဲ့ ဘေးအိမ်ကအန်တီကြီးကလည်း post hocer ပါပဲ။ ဘာကြောင့်ပါလဲ။ ပါးစပ်ကပြောတိုင်း ဖြစ်လာတတ်တယ်ဆိုတဲ့ "ဘာတွေတူသလဲ" ဥပဒေသကျသုံးခဲ့ပြီး အကောင်းတွေပြောတိုင်း ဖြစ်မလာတဲ့အခါကျ "ဘာတွေကွဲပြားသလဲ" ဆိုတဲ့ဥ​ပဒေသကို အသုံးမချခဲ့ဘူးလေ။ ဒါ​ကြောင့် အ​ပေါ်က ဥပမာနှစ်ခုမှာ ပထမအကြောင်းကြောင့် ဒုတိယအကျိုး မုချဖြစ်ခြင်းမဟုတ်တာမို့ ဟုတ်ပါတယ်လို့ တပ်အပ်ဆိုလာရင်တော့ ဒါဟာ causal fallacy မျှသာဖြစ်ပါတယ်။

(Bonus: အာခေါင်ပျော့ အာခေါင်မာ သွားနဲ့လျှာစတဲ့ အသံဖြစ်အင်္ဂါတွေထိပြီး ထွက်လာတဲ့အသံလှိုင်းတွေက ပြင်ပကရုပ်ဝတ္ထုတွေကို တခုခုပြောင်းလဲနိုင်တယ်လို့ ယုံကြည်ပြီး မန္တာန်တွေရွတ်နေတာက blind faith သက်သက်ဖြစ်တယ်)

ဒုတိယတခုက အပြန်အလှန်ဆက်စပ်တဲ့ ကျိုးကြောင်းတဲ့။ X နဲ့ Y က အပြန်အလှန်ဆက်စပ်မှုရှိရုံနဲ့ X သည် Y ကို ဖြစ်စေသည်လို့ မုချဆိုလို့ မရပါဘူးလေ။ အကြောင်းနဲ့ အကျိုး ဘယ်ကစပေါ်မှန်းမသိလို့ လုံးသုတ်ချင်တဲ့အခါ သုံးတတ်ကျတဲ့ အတွေးအခေါ်မျိုးလို့ ဆိုရမယ်။

ဥပမာ မူးယစ်ဆေးသုံးလို့ စိတ်ကျရောဂါဖြစ်တယ်လို့ ဆိုမယ်။ တကယ်လို့ လူတယောက်က ကနဦးကတည်းက စိတ်ကျရောဂါ ခံစားနေခဲ့ရလို့သာ မူးယစ်ဆေးဝါး သုံးစွဲတတ်လာတာဆိုရင်ကော X သည် Y ရဲ့ အကျိုးဟုတ်ဦးပါ့မလား။ စစ်တမ်းတခုမှာ ဘာပြောသလဲဆိုရင် တနေ့တနာရီ စကားစမြည် ပြောတတ်ကြတဲ့ အိမ်ထောင်တွေက တခြားအိမ်ထောင်တွေထက်ပိုပျော်ရသတဲ့။ နဂိုကတည်းက တခြားအိမ်ထောင်တွေထက် ပိုပျော်လို့ တနေ့တနာရီ စကားစမြည် ပြောဖြစ်ကြတာဆိုရင်ကော ဘယ့်နှယ်လုပ်မတုန်း​။ ခက်ပြီ။

အကြောင်းရင်းမှန်ကို လျစ်လျူရှုတတ်တာ။ ဒါကတော့ တတိယနေရာမှာရှိတဲ့ နောက်အမှားတခုပေါ့။ ဒီတခုက ဘယ်လိုပြောထားလဲဆိုရင် အကျိုး Y ပေါင်းများစွာမှာ X က ဘုံအကြောင်းခံအဖြစ်ပါနေရုံနဲ့ X သည် Y ရဲ့အကျိုးပါလို့ မူသေပြောလို့မရပါဘူး။

ဥပမာ အရက်သောက်ခြင်းက ကွာရှင်းပြတ်စဲမှုတွေကို မြင့်တက်လာစေတယ်လို့ဆိုရင် တကယ်လည်း ဟုတ်နေတာပဲမို့ ငြင်းစရာမရှိပါဘူး။ သို့သော် အရက်သောက်ခြင်းက ကွာရှင်းပြတ်စဲမှုရဲ့ အကြောင်းလို့ ပြောလာရင်တော့ ဒါဟာ ယုတ္တိနဲ့ချွတ်ချော်လာပြီဆိုတာ သိထားရပါမယ်။ ဘာကြောင့်ပါလဲ။ အိမ်ထောင်ရေးမှာ မပျော်ရွှင်ရခြင်းရဲ့ နောက်ဆက်တွဲ အကျိုးရလဒ်အနေနဲ့ အရက်သောက်တတ်လာပြီး အဆုံးသတ်မှာ ပြတ်စဲလမ်းခွဲရတာကော မဖြစ်နိုင်ဘူးလား။

နောက်ဆုံးတခုက အကြောင်းတိုင်းသည် တူညီတဲ့ အကျိုးဖြစ်စေမယ်လို့သတ်မှတ်လိုက်တာ။ အရာရာတိုင်က အကျိုးနဲ့အကြောင်းပါလို့ ဝါဒသွတ်သွင်းသူတွေက ဒီအချက်ကို အခြေခံကြတာများပါတယ်။ ဒီ fallacy က ဘာပြောသလဲဆိုရင် X သည် အကြောင်း Y သည်အကျိုးဖြစ်လျှင် (၁) X ဖြစ်တာနဲ့ Y ဖြစ်ရမည်။ (၂) X ဖြစ်တာနဲ့ Y ချက်ချင်း ဖြစ်ရမည်။ (၃) Y သည် X မရှိပဲ လုံးဝမဖြစ်ပါ။ ဒီသုံးခုကြောင့် အကြောင်းတခုက အကျိုးကို လုံးဝမုချဖြစ်စေမယ်လို့ဆိုလာရင် ယုတ္တိနဲ့လုံးဝလွဲပါလိမ့်မယ်။

ဥပမာပြောရရင် ဆေးလိပ်သောက်ခြင်းကြောင့် အဆုတ်ကင်ဆာဖြစ်စေတယ်လို့ ကျွန်တော်မယုံပါဘူး။ ဘာလို့လဲဆိုတော့ (၁) ဆေးလိပ်သောက်ပြီး အဆုတ်ကင်ဆာမဖြစ်တဲ့သူအများကြီးရှိတယ် (၂) ဆေးလိပ်ဖြတ်ပြီး တော်တော်ကြာမှ အဆုတ်ကင်ဆာရလာကြတာ မြင်ဖူးတယ် (၃) ဆေးလိပ်မသောက်ပဲ အဆုတ်ကင်ဆာဖြစ်နေကြတာလည်းပြောမကုန်ဘူး။ ဒါကြောင့် ဆေးလိပ်သည် အဆုတ်ကင်ဆာရဲ့ အကြောင်းမဟုတ်ဘူး။ ဒီလိုပြောရင် ဦးနှောက်မရှိတာ သိသာသွားစေတယ်လေ။ ဒါပေါ့ တွေးခေါ်နိုင်စွမ်းနိမ့်လို့သာ ဒီလိုကောက်ချက်ပြုတာပါပဲ။

အကြောင်းတိုင်းက တူညီတဲ့အကျိုးကို ပုံသေဖြစ်နေစေမှာမှမဟုတ်ပဲ။ ကျွန်တော် ဒီနေ့ချောင်းဆိုးတာက မနေ့က ကျွန်တော်ဘာလုပ်ခဲ့လို့ တနှစ်က ကျွန်တော်ဘာလုပ်ခဲ့လို့ စသဖြင့်တောင် တိပတဲ့ အကြောင်းအရင်း ရှိချင်မှရှိမယ်။ ရှိရင်တောင် တခြားတယောက်နဲ့တူချင်မှတူလိမ့်မယ်။ ဒါဖြင့် ကိုယ်ပြုသည့်ကံ ကိုယ့်ထံပြန်တို့၊ ဟိုဟာဒီဟာ လှူရခြင်းအကျိုးဘယ်နှပါးတို့ဆိုတာ ဘာတုန်း ဘာတုန်း။