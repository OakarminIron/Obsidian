ဇာတ်နာပြတာ

ဒီစကားလုံးက ရုပ်ရှင်ချစ်သူတွေနဲ့တော့ မစိမ်းလောက်ပါဘူး။ မစိမ်းဆို ရုပ်ရှင်အများစုမှာ မင်းသားဆိုလည်း ဗီလိန်ရဲ့ အထိုးခံ အကြိတ်ခံဘဝနဲ့ နောက်ဆုံးခန်းမှပဲ ဗီလိန်ကို အနိုင်နဲ့ပိုင်းပြီး အောင်ပွဲခံသွား။ အဲ.. မင်းသမီးတွေဆိုရင်လည်း ရုပ်ရှင်တကားလုံးမှာ မင်းသားက ဒုတိယမင်းသမီးဘက်ကချည်း ဖြစ်နေလို့ ကြေကွဲရဝမ်းနည်းရနဲ့ ဇာတ်သိမ်းကျမှ မင်းသားနဲ့ငြားကြရတာမျိုးမလား။ ဒါမျိုး ဇာတ်နာပြတာကို ပြောချင်တာ။

အဲ.. ​နည်းနည်းအနောက်တိုင်းဆန်တဲ့သူတွေကတော့ ဒါမျိုးကို ဒရာမာချိုးတယ်လို့ ခေါ်မလားမသိဘူး။ အဲလိုပဲ ဇာတ်နာနာပြပြီး ကိုယ့်အဆို မှန်ကန်ကြောင်း သိမ်းသွင်းချေပတာမျိုးကို ဖီလော်ဆော်ဖီအရ ဆိုရင်တော့ ယုတ္တိယောင် (logical fallacy) တမျိုးဖြစ်တဲ့ Appeal to pity လို့သတ်မှတ်ကြသတဲ့။

*Appeal to pity ဆိုတာ ဘာလဲ*

ပုံမှန်အားဖြင့် ကျွန်တော်တို့ဟာ ကောက်ချက်တခုဖော်ဆောင်ဖို့ဆိုရင် အကြောင်းလက္ခဏာတွေ တည်ဆောက်ကြရပါတယ်။ ဆီလျော်မှန်ကန်စွာ တည်ဆောက်ရမယ့် အကြောင်းလက္ခဏာတွေနေရာမှာ ခံစားချက်တွေပါလာခဲ့ရင် အဲဒါဟာ fallacy တခုဖြစ်တဲ့ appeal to pity အောက်အကျုံးဝင်သွားပြီး ဆီလျော်ယုတ္တိတန်သော သက်သေထူခြင်း​ကနေ ပယ်ထုတ်ပါတယ်ဗျာ။ အောက်မှာဥပမာနှစ်ခုကို နှိုင်းယှဥ်ကြည့်ကြရအောင်။

ဆန်လေးတွေကိုကြည့်ပါဦး။

သူတို့ခမျာ အရွယ်ကောင်းစဥ်ကာလမှာပဲ မြေကြီးကနေဆွဲနုတ်ခံရတယ်။ ဟော.. စပါးလှေ့စက်ကြီးထဲထည့်မွှေ့ပြီး အခွံချွတ်ခံရပြန်ပြီ။ ဒါတင်ပဲလားဆိုတော့ ဟင့်အင်း။ သူတို့လေးတွေခမျာမှာ အစေ့ရေသန်းပေါင်းများစွာပြွတ်သိပ်ပြီး ဆာလာအိတ်တလုံးထဲ ထည့်ထုတ်ပိုးခံရပြန်ပြီ။ ဒါကိုမင်းက အခု ဆန်ဒိုင်ဆီကပြန်ဝယ်လာပြီး ရက်ရက်စက်စက် ချက်စားပစ်တော့မတဲ့လား။ သေချာပြန်စဥ်းစားပါဦး။ လူသားတွေအပေါ်ဘာမှအပြစ်မလုပ်ဖူးတဲ့ သနားစရာဆန်လေးတွေပါ၊ မင်းပါးစပ်ထဲမထည့်လိုက်ခင်​ ကိုယ့်ရဲ့အတ္တနဲ့နှလုံးသားကို ပြန်ဆန်းစစ်ကြည့်ပါဦး

မျက်ရည်သုတ်လိုက်ဦးမယ် လခွမ်း ထမင်းစားမလို့ပါဟ

ဒီဥပမာကို ပေးသွားတဲ့သူက ဆန်စေ့ကို နူးညံ့တဲ့ သတ္တဝါလေးပမာ ကလေးလေးတယောက်လိုလို ဖြစ်အောင် ဆွဲဆောင်ပြောပြီး "သနားစရာကောင်းတယ်" ဆိုတဲ့အချက်ကို အကြောင်းလက္ခဏာတရပ်အဖြစ် အစားထိုး အသုံးချပြီး ဆန်မစားသင့်ပါဘူးဆိုတဲ့ ကောက်ချက်ပြုသွားခဲ့ပါတယ်။ ဆန်စေ့လေးတွေပဲမို့ ဒါကရီရကောင်းရီရနိုင်ပါတယ်။ ဒါပေမယ့် လက်တွေ့မှာ နိုင်ငံရေးလောကလို အတိမ်းအစောင်းမခံတဲ့နေရာမှာပါ Appeal to pity က အတော်တွေ့ရများတဲ့ logical fallacy တခု​ဖြစ်တာသိရရင် အံ့သြမိပါလိမ့်မယ်။

မေရီရဲ့သားလေးက သူ့အဒေါ်ဆီသွားလည်ရင်း မီးဖိုချောင်မှာ ဖန်ခွက်တွေ ပေါက်ခွဲမိတယ်ဆိုပါစို့။ အဒေါ်ဖြစ်သူက ပြန်တိုင်တဲ့အခါ သူ့အမေက ဒါမျိုးပြောကောင်း ပြောပါလိမ့်မယ်။ "မေ့သားလေး ကြည့်ပါဦး ဒီလောက်ချစ်ဖို့ကောင်းပြီး အပြစ်ကင်းစင်တဲ့ မျက်လုံးလေးတွေနဲ့ ငါ့သားလေးက ဒါမျိုးလုပ်မတဲ့လားကွယ်နော့"

သူ့သားလေး ချစ်ဖို့ကောင်းနေတာဟာ အနည်းဆုံးတော့ မေရီအတွက် မှန်မည်ဖြစ်သော်လည်း လူတိုင်းအတွက် တထေရာတည်း မဟုတ်နိုင်သလို ဟုတ်စေဦးတော့။ ချစ်ဖို့ကောင်းတယ်ဆိုတဲ့ ခံစားချက် အမြင်သက်သက်က အဆိုတရပ်ကို ကောက်ချက်ပြုရာမှာ လိုအပ်တဲ့အကြောင်းလက္ခဏာအဖြစ် အသုံးပြုလို့ မရတာကြောင့် ဒါက ရာနှုန်းပြည့် appeal to pity ဖြစ်တယ်။

ကျွန်တော်တို့ ပတ်ဝန်းကျင်မှာ အကြားရဆုံးနဲ့ တွန်းလှန်ဖို့ အခက်အခဲဆုံး (ယုတ္တိယောင်မှန်းကို သတိမထားမိတော့တာလည်းဖြစ်မယ်) က Appeal to pity ပါပဲ။

ပြိုင်ပွဲတွေ နဲ့မဲဆွယ်ပွဲတွေ (နိုင်ငံရေးဟု ယောင်လို့ပင်မပြောပါ) ကစလို့ စာသင်ခန်းထဲတောင် မချန်ပါဘူး။

"ညက သမီးအမေ အရမ်းဖျားနေတော့ ပြုစုပေးရင်းနဲ့ စာမကျက်ခဲ့ရတာပါ၊ သမီးကို အမှတ်တော့ လျော့မပေးပါနဲ့နော်" ဆိုတာမျိုး။

"ကျွန်မက ငယ်ကတည်းကမိဘမဲ့လေ။ ကျွေးမွေးပြုစုလာတဲ့ တဦးတည်းသော အဘွားက လေဖြတ်ပြီး အိပ်ရာထဲ လဲနေတယ်။ ဦးလေးဖြစ်သူက တနှစ်ကပဲ ပုိးထိလို့ဆုံးသွားပြီ။ ပျောက်နေတဲ့ အသက် ၄ နှစ်ကွာ စိတ်ဝေဒနာရှင် မောင်လေးကို လိုက်ရှာမယ်လို့ အားခဲရင်း ဒီနေရာလေးကို အရောက် ခက်ခက်ခဲခဲ လာပြိုင်ရတာပါ။ ဘဝမှာ အကြိမ်ကြိမ် အခါခါ ပြိုလဲခဲ့ရဖူးပေမယ့် ကျွန်မအတွက် မျက်ရည်တွေက ရှေ့ဆက်လျှောက်ရမယ့် လမ်းအတွက် ခွန်အားတရပ်လို ဖြစ်နေပါပြီ"

ကျွန်မရင်ထဲ..... နာကျင်စရာတွေလည်း ရှိပါတယ်

လူတွေမသိတဲ့လမ်းရဲ့ ထောင့်လေးထဲမှာ ကြိတ်ငို...

ဖြောင်းဖြောင်း ပါဖက်ပါသမီးရေ ဒါမှမဟုတ် ဒါမျိုးဆိုရင်ကော။

"ကျွန်တော် မဲဇာတောင်ခြေကို အနှစ်နှစ်ဆယ်လုံးလုံးပို့ခံထားခဲ့ရတယ်ဗျာ၊ အဲကာလတလျှောက်လုံး ကျွန်တော်တို့ရဲ့အင်ပါယာကြီး တိုးတက်ဖို့ပဲ တစိုက်မတ်မတ် ရည်စူးခဲ့တာပါ။ ကျွန်တော် အင်ပါယာကြီးရဲ့ ပြည်သူတွေအတွက်နဲ့ ဒီလောက်ခက်ခဲတဲ့ နှစ်တွေကို ကြိုးစားကျော်ဖြတ်ခဲ့ပြီးပါပြီ။ အဲတာကြောင့် ခုချိန်မှာ အင်ပါယာကြီးရဲ့ အကျိုးကို ဆောင်နိုင်ဖို့ ကျွန်တော် အဆင်သင့်ဖြစ်နေပြီဆိုတာ လုံးဝသံသယ မရှိသင့်တော့ပါဘူး"

ဆက်ပြောရင် ငပိကြော် တူးကုန်တော့မယ်။ အဲ​တော့ထားပါတော့။ ဒီ fallacy က ဒိုးယိုပေါက်ကို မြင်နေရတာမျိုးမို့ အရပ်စကား ဇာတ်နာတယ် မျက်ရည်ချူတယ် ဒရာမာချိုးတယ် ဆိုတာကိုပဲ အလွယ်သုံးရေးပြလိုက်တယ်ဗျာ။ ဟုတ်ကဲ့လား။ သူ့ကို logical fallacy ထဲထည့်ဖို့လည်း ဆန္ဒမရှိလေတော့ ပထမ ဖယ်ထားခဲ့သေးတယ်။

*Appeal to pity က ဘာကြောင့်အစွမ်းထက်နေတာလဲ*

လူတိုင်း ဘယ်သူမှ တရားခံမဖြစ်ချင်ပါဘူး။ "တရားခံ" ဆိုတဲ့နေရာမှာ ဥပဒေအရ ပြစ်မှုကျူးလွန်လို့ တရားခံလို့ သတ်မှတ်ခံရတာထက် လူမှုရေးအရ ကျင့်ဝတ်မကောင်းတဲ့ တရားခံ မဖြစ်ချင်ကြတာမျိုးပါ။ အောက်ကဥပမာကို ကြည့်ရအောင်။

"မေမေ သမီးတို့ ဒီကြောင်လေး မွေးစားရအောင်နော်၊ သူအရမ်းအားနည်းနေပြီ၊ အစာကျွေးမယ့်သူလည်း မရှိတော့ နောက်တရက်နှစ်ရက်ဆို သေတော့မှာ။

အခုနေ သမီးတို့ လျစ်လျူရှုပြီးထားပစ်ခဲ့လို့ ကြောင်လေးသေသွားရင် မေမေလည်း စိတ်ကောင်းမှာမဟုတ်ဘူးမလား"

ကလေးမလေးက သူအမေကို ဆိုက်ကိုသွင်းနေပါတယ်။ ကြောင်လေးဟာ သနားဖို့ကောင်းတယ်ဆိုတဲ့ အချက်တခုတည်းက အိမ်ခေါ်ပြီး မွေးစားဖို့ အကြောင်းပြချက်မဟုတ်ပါ။ သို့သော် အမေက သူ့သမီးရှေ့မှာ ကြောင်လေးသေရခြင်းရဲ့ တရားခံလို့လည်း သမုတ်မခံချင်ပါဘူး။ အဆုံးသတ်မှာ ကြောင်လေးကို မွေးစားဖြစ်သွားခဲ့ပြီး သူ့အမေက ယုတ္တိယောင်ရဲ့ သားကောင် (victim of appeal to pity) ဖြစ်သွားပါတယ်။

*Appeal to pity နဲ့ ပရဟိတလုပ်ငန်း*

ဒါက တော်တော်ထိလွယ်ရှလွယ် ပျားတုပ်နိုင်တဲ့ ခေါင်းစဥ်ကြီးဖြစ်သလို အသားကျနေပြီဖြစ်လို့ ထောက်ပြသူကပဲ ထူးဆန်းနေဦးမယ့် ကိစ္စဖြစ်တယ်။ ဥပမာ ယုန်အခွင့်အရေးလှုပ်ရှားသူများအဖွဲ့လို့ပဲ ဆိုပါတော့ဗျာ။ ရံပုံငွေအတွက် အလှူငွေ ကောက်ခံတဲ့အခါမှာ ယုန်လေးတွေ ဘယ်လို အခက်အခဲနဲ့ ကြုံနေရကြောင်း၊ လူသားတွေမှ ငွေကြေးထည့်ဝင် မကူညီဘူးဆိုရင် မျိုးတုံးပျောက်ကွယ် ရတော့မှာ ဖြစ်ကြောင်း စသဖြင့် စည်းရုံးလို့ရပါတယ်။ ဒါပေမယ့် ယုန်လေးတွေ ချစ်ဖို့ကောင်းတဲ့အကြောင်း စားစရာမရှိလို့ သနားဖို့ ကောင်းနေပြီ ဖြစ်တဲ့အကြောင်း ပြောပြီး မဲဆွယ်ရင်တော့ ဒါကဘယ်လိုမှ ယုတ္တိမဟုတ်ပါဘူး။ (ဒါပေမယ့် လက်တွေ့မှာ ဘယ်သူကများ ယုတ္တိရှိဖို့ဂရုစိုက်လို့လဲ အနည်းဆုံးတော့ ဒီနိုင်ငံမှာပေါ့)

*Appeal to pity နဲ့ ပုံမှားရိုက်သူများ*

ခံစားချက်ကို အသုံးပြုပြီး ချေပသိမ်းသွင်းကာ အဆိုတည်ဆောက်ခြင်းကို appeal to pity ပါလို့ ကျွန်တော်ဆိုခဲ့ပါကော။ သို့သော် ကုန်ပစ္စည်းကြော်ညာတွေမှာတော့ ခံစားချက်ကို သင့်လျော်တဲ့ ရှုထောင့်ကနေ အသုံးပြုလို့ရပါတယ်။

ကားကုမ္ပဏီတခုက သူတို့ကုမ္ပဏီက ထုတ်တဲ့ ဒီ model က ဘယ်လိုကောင်းပါတယ်၊ ဘယ်လို feature တွေရှိပါတယ်။ ဒီပြိုင်ကားကို စီးလိုက်တာနဲ့ ကိုယ့်ကိုယ်ကို ကမ္ဘာကျော်ဆယ်လီဘရက်တီကြီးလို ခံစားသွားရစေမယ် ဘာညာပေါ့

စသဖြင့် ပြောပြီးရောင်းတာက မှားတယ်၊ မှန်တယ် ပိုင်းခြားမရပါဘူး။ ဘာလို့လဲဆိုတော့ သူတို့ကပစ္စည်းရောင်းချင်တာပါ။ သက်သေပြချင်တာ မဟုတ်ပါဘူး။ သို့တည်းမဟုတ်ပဲ ဘယ်အချိန်မှာ appeal to pity ဖြစ်သွားကြောင်း နောက်ဥပမာတခုနဲ့ ကြည့်ကြမယ်။

ဒီလည်ဆွဲတွေက ကမ္ဘာ့အရည်အသွေးအပြည့်မှီဆုံး ကျောက်မျက်ရတနာတွေနဲ့ ပြုလုပ်ထားတာပါ။ သင့်ကိုယ်သင် အိုမင်းစပြုနေပြီဟု ထင်မြင်နေပြီလား။

ကျွန်တော်တို့ရဲ့ လည်ဆွဲဘယက်တွေက ငယ်ရွယ်နုပျိုမှုကို ပြန်လည်ဖြည့်တင်းပေးဖို့ သင်လိုအပ်နေတဲ့အရာတွေဖြစ်တယ်ဆိုတာ စိတ်ချယုံကြည်လိုက်ပါ။

ဒါကက appeal to pity ပါ။ လည်ဆွဲရောင်းသူက ကြိုက်သလို အမွမ်းတင်လို့ရပါတယ်။ ဆုပ်ကိုင်သက်သေပြလို့ရတဲ့ အချက်အလက်တွေနဲ့ ကိုးကားကြော်ညာလို့လည်း ရပါတယ်။ ဒါပေမယ့် စိတ်ခံစားချက်ကိုသုံးပြီး သူတို့ထုတ်ကုန်ကောင်းကြောင်း သက်သေပြလို့တော့ မရပါဘူး။ ဘာလို့လဲဆိုတော့ ဒါကယုတ္တိမရှိလို့ပါပဲ။

ခံစားချက်ဆိုတာက ငြင်းခုန်ဆွေးနွေးရာမှာ ဖြစ်စေ၊ သိမ်းသွင်းစည်းရုံးရာမှာပဲဖြစ်စေ အခြေပြုသက်သေတည်နိုင်စရာ ဆီလျော်တဲ့ အကြောင်းပြချက် မဟုတ်ကြောင်း အခု ကျွန်တော်တို့ သိခဲ့ကြပြီးပါပြီ။ ကိုယ်နဲ့ဆွေးနွေးဖက်က ကိုယ့်ခံစားချက်နေရာမှာ နာမည်ကျော်တယောက်ယောက်ရဲ့ ပုံရိပ်ကို အစားထိုးပြီး အကြောင်းပြလာခဲ့မယ်ဆိုရင်ကော။ ဒါက fallacy တွေထဲက တခုပေပဲလား။ ဘာကြောင့်လဲ။ ဘယ်လိုမျိုးလဲ။ နောက်တပိုင်းမှာ ဆုံကြပါမယ်။