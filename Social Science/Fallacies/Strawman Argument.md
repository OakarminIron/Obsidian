လက်တွေ့ဘဝမှာ strawman သုံးပြီး ဖာထေးချေပတဲ့သူတွေကို သူငယ်နာမစင်သေးဘူးလို့ ဆိုလို့ရကောင်းရနိုင်ပါလိမ့်

ရှေ့တခန်းမှာ circular reasoning အကြောင်းပြောခဲ့ကြတယ်။ ဒီနေ့မနက်အိပ်ရာနိုးတော့ ဘေးအိမ်ရဲ့ ရှေ့မျက်နှာစာမှာ ကားလာရပ်သွားလို့ အချေအတင်စကားများနေကြတာ ကြားလိုက်ရတယ်။ ကိုယ်လည်း ထွက်စပ်စုတာပေါ့ဗျာ ဝသီပေကိုး။ ကားပိုင်ရှင်လို့ထင်ရတဲ့သူက ပြောနေတယ်။

"အစိုးရပိုင်လမ်းပေါ်မှာ ကားခဏရပ်တာပဲဗျာ။ ဘာဖြစ်သွားတာမို့လဲ"

"အဲဒါဆိုမင်းအိမ်ရှေ့ဦးမှာ ငါချီးလာပေါက်မယ်ကွာ။ မင်းလက်ခံနိုင်မလား"

ငိ သောက်ကျိုးနည်းပါလား။

စိတ်ထဲတွေးမိသွားတာ ဒါ strawman argument ပေပဲပေါ့။ strawman ဆိုတာ စာခြောက်ရုပ်ကိုပြောတာပါ။ စာခြောက်ရုပ်ကအသက်မရှိသလို ဘာမှလည်းပြန်မလုပ်နိုင်ပါဘူး။ သူ့ကိုလဲကျသွားအောင် တိုက်ချချင်ရင်လည်း အင်မတန်လွယ်ပါတယ်။ ဟုတ်ကဲ့လားဗျာ။ အပေါ်ကဥပမာလိုပေါ့။ ငြင်းခုံဆွေးနွေးမှုတွေ ဖြစ်လာတဲ့အခါမှာလည်း "တဖက်သားရဲ့ အဆိုပြုချက်ထဲက အကြောင်းအရာတခု"ကို ချေပရလွယ်ကူအောင် "မူလအဆိုပြုချက်နဲ့ အလားတူအဆို​ပြုချက်အသစ်တခု"တည်ဆောက်ချေပပြီး အနိုင်ယူပြောတတ်တာက စာခြောက်ရုပ်ကိုမတ်တပ်ထူပေးပြီး ပြန်တိုက်ချတာနဲ့တူတူပဲမို့လို့ strawman argument လို့ ခေါ်တွင်ရခြင်းပါ။ ဒီ argumentative strawman ကလည်း logical fallacy (15) မျိုးထဲမှာ အတော်တွေ့ရများတဲ့အထဲကတခုဖြစ်ပါတယ်။

စောစောကဖြစ်စဥ်ထဲမှာ အိမ်ရှေ့ကားရပ်တာက အိမ်ရှေ့မှာချီးသွားပါတာနဲ့ တူတူလိုဖြစ်အောင် ရောချပြီး ကားပိုင်ရှင်ကို စွပ်စွဲသွားတာပါ။ လက်တွေ့လောကမှာလည်း ဒါမျိုးတွေ အများကြီးရှိတယ်ဗျ။

*Strawman argument ဆိုတာဘာလဲ*

Strawman argument ဆိုတာ တဖက်သားက မတည်ဆောက်ခဲ့သော အဆိုပြုချက်တခုကို အောင်မြင်စွာချေပပြပြီး အမှတ်ယူတာဖြစ်ပါတယ်။ ဒါကို strawman လို့အလွယ်ခေါ်တတ်ကြပြီး စာခြောက်ရုပ်ချေပနည်းလို့ ယေဘုယျအဓိပ္ပါယ်ပြန်နိုင်ပါတယ်။

*Strawman ကို ဘယ်အခြေအနေတွေမှာ အများဆုံးတွေ့ရတတ်သလဲ*

Strawman ကို နိုင်ငံရေး အထူးသဖြင့် ဝိဝါဒကွဲကြတဲ့ ငြင်းခုန်ဆွေးနွေးမှုတွေမှာ အဓိကသုံးကြတာတွေ့ရပါတယ်။ ဥပမာ တခုပေးကြည့်မယ်ဗျာ။

A - "ကျောင်းထဲမှာ အမှိုက်တွေပွထနေတာ ကျောင်းအုပ်မှာ စီမံရမယ့်တာဝန်ရှိတယ်"

B - "ကျောင်းတကျောင်းရယ်လို့ဖြစ်လာရင် ကျောင်းထဲက လူတိုင်းမှာတာဝန်ရှိတယ်ကွ"

သာမန်ကာလျှံကာကြည့်ရင် ချေပချက်ကလုံးဝမှန်သလိုပါပဲ။ နို့ ကျောင်းသားတွေကကော တာဝန်မရှိလို့လားပေါ့။ တကယ့်တကယ်မှာ တာဝန်ရှိတာကရှိပါတယ်​ဗျာ၊ ဒါပေမယ့် မူကြိုက ABCD ပဲသိတဲ့ ၄နှစ်သမီးလေးမှာတာဝန်ရှိတာနဲ့ ကျောင်းရဲ့အုပ်ချုပ်ယန္တရားကို ချုပ်ကိုင်ထားရတဲ့ကျောင်းအုပ်ကြီးမှာ ရှိတဲ့တာဝန်ချင်းဘယ်ညီမျှပါ့မလဲနော်။ (စကားချပ်-ငပိကြော်မကြိုက်လို့ ဒီဥပမာပဲပေးလိုက်ပါတယ်)

A ရဲ့အဆိုပြုချက်မှာ ကျောင်းအုပ်ကိုအမှိုက်ဖွတယ်လို့ မပြောခဲ့သလို ကျောင်းအုပ်က အမှိုက်တွေအကုန်ဒိုင်ခံကောက်ရမယ်လည်း မပြောခဲ့ပါဘူး။ B ရဲ့ချေပချက်က တော်တော်လေး လျော့တိလျော့ရဲနိုင်အောင် အဆိုပြုချက်ကိုပုံပြောင်းတည်ဆောက်ပြီး ပြန်လည်ချေပထားတာကို တွေ့မြင်နိုင်ပါတယ်။

*Strawman argument ရဲ့ လက္ခဏာ (1)*

Strawman ရဲ့ အထင်ရှားဆုံးလက္ခဏာက အဆိုပြုချက်ကို ချဲ့ကားခြင်းဖြင့်လည်းကောင်း၊ ချုံ့ချခြင်းဖြင့်လည်းကောင်း ချေပရလွယ်တဲ့ အဆိုပြုချက်အသစ်တခုတည်ဆောက်ပြီး မူလအဆိုပြုချက်ကို ချေပသယောင် statement အသစ်တခုထုတ်တာဖြစ်ပါတယ်။ အောက်ကဥပမာနဲ့ကြည့်ကြမယ်။

A - "လိင်အသိပညာပေးတွေကို ဆယ်ကျော်သက်အရွယ် ကျောင်းသင်ခန်းစာတွေမှာ တရားဝင်ပြဌာန်းနိုင်ရင် လိင်ပိုင်းနှောင့်ယှက်စော်ကားခံရမှုတွေ အတိုင်းအတာတခုထိလျော့ချနိုင်လိမ့်မယ်"

ချေပသူက straw argument သုံးပြီး A ရဲ့ မူလအဆိုပြုချက်ကို အဆမတန်ချဲ့ကားပစ်ပြီး တည်​ဆောက်ထားတဲ့ အဆိုပြုချက်အသစ်ကိုသာ ချေပပြပါလိမ့်မယ်။

B - "ဒါဆို မင်းကဆယ်သက်ကျော်တွေ လက်တည့်စမ်းပြီး သက်မပြည့်ကိုယ်ဝန်ဆောင်တွေ တိုးပွားလာမှာကိုလိုလားတယ်ပေါ့"

ဒါက fallacy တခုမျှသာဖြစ်ပါတယ်။ ယုတ္တိကျချေပချက်မဟုတ်ပါ။

*Strawman argument ရဲ့ လက္ခဏာ(2)*

Strawman ဆိုတာ တဖက်သားရဲ့ အဆိုနဲ့တူသယောင်ရှိတဲ့ (ဒါမှမဟုတ်) အနည်းငယ် သို့မဟုတ် တစိတ်တပိုင်းသာ ဆက်စပ်မှုရှိတဲ့ အဆိုတရပ်ကို ချေပတာသာဖြစ်ပြီး မူလအဆိုပြုချက်ကို ချေပတာမဟုတ်ဘူးလို့ အဓိကမှတ်နိုင်ပါတယ်။ သူ့ရဲ့ နောက်ထပ်လက္ခဏာတရပ်ကျန်ရှိပါသေးတယ်။ ချေပရမယ့်အဆိုပြုချက်ရဲ့ minority ကိုဦးတည်ချေပခြင်းမျိုးပါ။

A- "မြို့တွင်းစက်ဘီးစီးခြင်းက ခရီးလည်းတွင်၊ ကျန်းမာရေးနဲ့လည်းညီညွှတ်သလို လေထုညစ်ညမ်းမှုကိုပါလျော့ချပေးလို့ အစိုးရက စက်ဘီးသမားတွေအပေါ် ဥပဒေအရပိုအကာအကွယ်ပေးပြီး စက်ဘီးစီးခြင်းကိုပိုအားပေးသင့်တယ်"

B - "စက်ဘီးသမားတွေက မီးနီဇွတ်ဖြတ်၊ မျဥ်းကြားမှာလည်း စည်းကမ်းမလိုက်နာနေကြတာတွေရှိသေးလို့ အစိုးရအနေနဲ့ ဘာမှရင်းနှီးမြှုပ်နှံပေးစရာမလိုဘူး"

ဒီဥပမာကိုကြည့်ရင် အဆိုပြုချက်က စက်ဘီးစီးခြင်းရဲ့ အကျိုးရလဒ်တွေကိုပဲ ဦးတည်ပြောပြီးဆွဲဆောင်သွားတာပါ။ ချေပချက်ကတော့ အနှီကောင်းကျိုးတွေက အဆိုပြုချက်ကို ထောက်ခံရလောက်ထိ မှန်ကန်မနေကြောင်း ထောက်ပြချက်တခုမှမပါပဲနဲ့ စက်ဘီးသမား အနည်းစုရဲ့ ဆိုးပြစ်တွေကိုသာ ချဲ့ကားပြီး strawman argument အသုံးချချေပသွားတာကို ထင်ရှားတွေ့နိုင်ပါတယ်။

*ဒါဝင် သီအိုရီ ဆန့်ကျင်သူများသည်လည်း strawman ကို ကျယ်ပြန့်စွာသုံးလေ့ရှိ*

A- "ဒါဝင်သီအိုရီက သက်ရှိတွေရဲ့ နှစ်သန်းပေါင်းများစွာအတွင်း မျိုးရိုးဗီဇပြောင်းလဲလာမှု၊ လိုက်လျောညီထွေနေတတ်မှု၊ မျိုးစိတ်ကွဲပြားလာမှုတွေကို ရှင်းပြနိုင်ခဲ့တယ်"

B - "လူဟာ မျောက်ကနေ ဆင်းသက်လာတာဆို ကျန်တဲ့မျောက်တွေက ဘာလို့လူမဖြစ်သေးတာလဲ။ ငါတို့ကရော ဘာလို့ လက်သုံးချောင်းနဲ့ လူတွေအဖြစ် မျိုးရိုးဗီဇထပ်ဆင့်မပြောင်းလဲသေးတာလဲ"

ဒါက သိသာထင်ရှားလွန်းတဲ့ strawman argument ဖြစ်တယ်ဆိုတာမြင်နိုင်ပါတယ်။ သီအိုရီကိုယ်တိုင်က မျောက်ကနေ လူဖြစ်လာတယ်လို့ ပြောထားတာမဟုတ်ပဲ လူနဲ့မျောက်တို့ရဲ့ ဘေးတော်ကတခုတည်းအတူတူလို့သာ ပြောထားခြင်းဖြစ်တယ်။

*Strawman argument ကို ကလေးတွေက မွေးရာပါသိကြတာဖြစ်*

မိဘတွေက ဆူတတ်ကြပါတယ် "ထမင်းနဲ့ဟင်းတွေ ကုန်အောင်မစားရင် ဒီနေ့အတွက်ချောကလက်မရဘူးမှတ်"

"မာမီတို့ကသားကို ထမင်းစားတဲ့အချိန်လောက်ပဲချစ်တာကိုး" ဆိုပြီး အသံပြဲကြီးနဲ့ငိုပါလေရော။

ကလေးတွေက မွေးရာပါ strawman ကို သုံးတတ်ခဲ့ကြပါတယ်။ ဒါကြောင့် လက်တွေ့ဘဝမှာ strawman သုံးပြီး ဖာထေးချေပတဲ့သူတွေကို သူငယ်နာမစင်သေးဘူးလို့ ဆိုလို့ရကောင်းရနိုင်ပါလိမ့်။

*Strawman ကို ပြန်လည်ချေပနည်း*

လက်တွေ့နိုင်ငံရေးလောကမှာ ရံပုံငွေအလွဲသုံးစားလုပ်တဲ့သူ့အပြစ်ကို မေးခွန်းထုတ်လာတဲ့ ဂျာနယ်လစ်တွေကို လက်ဆောင်ရတဲ့ ခွေးဥပမာနဲ့ရောချသွားတဲ့ ကန်သမ္မတတဦးရှိခဲ့ဖူးပါတယ်။ နာမည်သိရင်ဖြေကြည့်ကြပါဦး။ ကိုယ်တို့နေ့စဥ်ဘဝမှာ အဲသလိုကြုံလာရင်ကော ဘယ်လိုတုံ့ပြန်မလဲ??

1. မေးခွန်းပြန်ထုတ်ပြီး သူချေပလိုက်တဲ့ အဆိုပြုချက်နဲ့ ကိုယ့်အဆိုပြုချက် ထပ်တူကျမကျ သက်သေပြခိုင်းပါ။

2. စိတ်ရှည်ပါ။ လှောင်ပြောင်ခြင်းမပါပဲ ကိုယ့်အဆိုနဲ့ သူ့ချေပချက်လွဲနေကြောင်း ထောက်ပြပါ။

3. Strawman ပြန်သုံးပြီး သူ့ချေပချက်ကိုထပ်ချေပပါ။ သူလက်မခံနိုင်ရင် 1 ကိုပြန်သွားပြီးတူညီတဲ့ နဂိုအဆိုပြုချက်တရပ် ထပ်တင်သွင်းပါ။

သို့ပေမယ့် တခါတရံစိတ်ခံစားချက်ကို အဆိုပြုချက်နဲ့ ရောချလာတတ်ကြပါတယ်။ ဒါကို ကိုယ့်အနေနဲ့ ယုတ္တိမရှိကြောင်း တိုက်ရိုက်ထောက်ပြလို့မရတော့ပါဘူး။ အဲအခါကျဘယ်လိုဖြေရှင်းမလဲ?? အဲတာကရော ယုတ္တိယောင် (fallacy) တွေထဲကတခုပဲလား??