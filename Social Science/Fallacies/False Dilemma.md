ကိုယ့်ထမင်းကိုယ်စားပြီး အစွပ်စွဲခံသူများ

ဒီရက်ပိုင်း ဘာစာမှလည်းမရေးနိုင်ဘူး။ အသက်ရှူတွေကျပ်ပြီး နှာစီးနေတာနဲ့တင် "ဟာ ငါတော့ ကိုဗစ်ဖြစ်ပလား" လို့တွေးရင်း တလားထမ်းပြီးကနေတဲ့ အာဖရိကန်လေးကောင်ကိုပဲ မျက်လုံးထဲမြင်ယောင်ပြီးလန့်နေရတယ်။ ညီမဖြစ်သူကလည်း သာမိုမီတာကြီးတကိုင်ကိုင်နဲ့ အဖျားကိုလေးမိနစ်ခြားတခါလာတိုင်းနေတာ၊ ဖျားတာနဲ့ ကျန်းမာရေးဝန်ကြီးဌာနကို ဖုန်းဆက်သတင်းပို့မယ် တကဲကဲနဲ့။ ဒင်းက ခုမှလာပြီး တာဝန်သိပြည်သူထလုပ်နေတယ်။

ဖေ့ဘုတ်သုံးဦးမဟဆိုပြီး ဖွင့်လိုက်တော့လည်း sex education အကြောင်း ပြောနေရေးနေကြတာတွေ ပွထနေတာပဲ။ ကိုယ်ကလည်းဘာရယ်မဟုတ် မိသားစုညီလာခံထမင်းဝိုင်းမှာ ဒါမျိုးသင်ရိုးတွေကို ကျောင်းသင်ခန်းစာမှာ ထည့်သင်ပေးတာဖြစ်သင့်ကြောင်း၊ ကလေးတွေက ဒီအရွယ် ဒါမျိုးသိထားသင့်ပြီဖြစ်ကြောင်းပြောမိတာ အဘွားက ထဟောက်ပါရောလား။ "အဝှါကိစ္စတွေ စာထဲထည့်သင်တာ နိုင်ငံရဲ့ ယဥ်ကျေးမှုတန်ဖိုးနဲ့ အနာဂတ်မျိုးဆက်တွေကို ဖျက်ဆီးတာနဲ့ အတူတူပဲ" တဲ့။ မြတ်ချွာဖျား ထောက်ခံမိတဲ့ ကိုယ်တောင် နိုင်ငံတော်ပုန်ကန်မှုကြီးကို အားပေးအားမြှောက်သူလိုလိုဖြစ်တော့မလို့။ ငိငိ အသာလေး ပုနေလိုက်ရတာပေါ့။ နို့မို့ဆို အနာဂတ်မျိုးဆက်လေးတွေကို ဖျက်ဆီးခဲ့သူကြီးဆိုပြီးစာတွင်နေဦးမယ်။

*False Dilemma ဆိုတာ ဘာလဲ*

တကယ်တော့ အဘွားက ကွန်ဆာဗေးတစ်ပေမယ့် နပ်တာပါ။ fallacy တခုဖြစ်တဲ့ False Dilemma ကို အသုံးချပြီး ကျွန်တော့်ကို နင်းသွားတာပဲ။ False Dilemma ဆိုတာကို ယုတ္တိဗေဒအရ အဓိပ္ပါယ်ဖွင့်ဆိုရရင် "မည်သို့မည်ပုံမျှ သက်ဆိုင်ခြင်းမရှိသော အရာနှစ်ခုထဲမှတခုကို ရွေးချယ်စေခြင်း" လို့ ယေဘုယျဆိုနိုင်ပါတယ်။ ရွေးချယ်စရာနှစ်ခုထဲက တခုကတော့တခြားတခုထက် သေချာပေါက် အဆိုးကြီးဆိုးတယ်ဗျာ။ အဲတော့ ကြိုတင်ထောင်ချောက်ဆင်ထားတဲ့ တခုကိုရွေးမိလိုက်တာနဲ့ အဆိုပြုသူရဲ့ချေပချက်ကသာ သေချာပေါက် နိုင်သွားစေသလိုပေါ့။ ဟုတ်ကဲ့လား။

အပေါ်ကဥပမာနဲ့ ပြန်ကြည့်မယ်ဆိုရင် အဘွားက ကျွန်တော့်ကို sex education ကို ဆန့်ကျင်မလား။ ဒါမှမဟုတ် တိုင်းပြည်ရဲ့ ယဥ်ကျေးမှုနဲ့ မျိုးဆက်သစ်လူငယ်တွေရဲ့ အနာဂတ်ကို ဖျက်ဆီးမလားဆိုပြီး False Dilemma ရိုက်သွားတာပဲ​ဗျ။ ယုတ္တိကျကျထပ်ဆန်းစစ်ကြည့်ရင် ဒီနှစ်ခုက ဘာမှလည်းဆက်စပ်မနေပါဘူး။ ဒါပေမယ့် အဘွားကို ဒီချေပချက်က fallacy တခုဖြစ်တဲ့ False Dilemma ဖြစ်ကြောင်းသာပြောခဲ့ရင် သူကလည်းတနည်းနည်းနဲ့ အဲနှစ်ခုကဆက်စပ်နေကြောင်း တခြား fallacy တခုဖြစ်တဲ့ slippery slope သုံးပြီး ကျွန်တော့်ကိုတပတ်ရိုက်ဦးမှာပဲ (slippery slope အကြောင်း ရှေ့တွင်ရေးခဲ့ပြီး)

ဒီ fallacy ကို ကျွန်တော်တို့လူမှုပတ်ဝန်းကျင်မှာ အတော်လေး အသုံးတွင်ကျယ်ကြပါတယ်။ တမင်တကာအသုံးချသည်ဖြစ်စေ၊ မတော်တဆသုံးမိသည်ဖြစ်စေ False Dilemma ရဲ့ ရည်ရွယ်လိုရင်းကတော့ အဆိုပြုသူရဲ့ ချေပချက်ကလွဲပြီး အခြားရွေးစရာလုံးဝမရှိကြောင်း သိမ်းသွင်းဆွဲဆောင်လို​​ခြင်းပါပဲ။

*False Dilemma ဘယ်သူတွေသုံးတတ်ကြသလဲ*

အပေါစားဆန်ပြီးသိမ်းသွင်းလို့ကောင်းတဲ့ fallacy တခုဖြစ်တဲ့ False Dilemma ကို

-နိုင်ငံရေးနယ်ပယ်

-ထုတ်ကုန်ကြော်ညာခြင်း

-တခုကိုရွေးချယ်ခိုင်းခြင်း

စတဲ့ နေရာသုံးခုမှာအသုံးချကြတာကို စိစစ်တွေ့ရှိရပါမယ်။

*နိုင်ငံရေးလောက*

False Dilemma ကို နိုင်ငံရေးနယ်ပယ်မှာ တခြားနယ်ပယ်တွေနဲ့စာရင် အများကြီးပိုတွေ့ရတတ်ပါတယ်။

ဥပမာတွေနဲ့ကြည့်ရအောင်။

"နိမ့်ပါးသက်သာတဲ့ အခွန်အခနှုန်းထားတွေ၊ တရားဥပဒေ စိုးမိုးတည်ငြိမ်မှုတွေအပြင် နိုင်ငံတကာအဆင့်မှီပညာရေးစနစ်အောက်မှာရှင်သန်သွားလိုတဲ့ ပြည်သူတွေပဲ ကျွန်တော်တို့ပါတီကိုမဲထည့်ကြပါ"

ဒီဥပမာက False Dilemma ရဲ့ သဘောသဘာဝကို အပြည့်အဝထင်ဟပ်နေစေတယ်။ သူ့ကိုမှမဲမထည့်ရင် ကြီးလေးတဲ့ အခွန်အခ၊ မင်းမဲ့စရိုက်နဲ့ ယိုယွင်းနေတဲ့ပညာရေးစနစ်အောက်ပဲနေသွားချင်တဲ့သူလိုလိုဖြစ်အောင် သိမ်းသွင်းပြောဆိုတာဟာ ခိုင်လုံယုတ္တိတန်တဲ့ အကြောင်းပြချက် မဟုတ်ပဲ ယုတ္တိမဲ့ False Dilemma တခုမျှသာဖြစ်ပါတယ်။

"တိုင်းပြည်အပေါ် ကျရောက်လာမယ့် ပြည်တွင်းပြည်ပအဖျက်ရန်စွယ်တွေကိုမလိုလားရင် စစ်အသုံးစရိတ်ကိုမြှင့်တင်ကြရမယ်"

ဒီဥပမာအရ စစ်အသုံးစရိတ်လျော့ချလိုသူတွေက အဖျက်ရန်စွယ်တွေကို အားပေးနေသယောင် False Dilemma ရိုက်ထားတာဖြစ်တယ်။ ကိုယ့်အဆိုကိုထောက်ခံစေချင်ရင် ဘာကြောင့် စစ်အသုံးစရိတ်တိုးမြှင့်သင့်တယ်။ ​အဲလိုတိုးမြှင့်မှုကနေ တနိုင်ငံလုံးအတိုင်းအတာအနေနဲ့ ဘယ်လိုအကျိုးကျေးဇူးတွေရလာမယ်ဆိုတာကိုသာ ရှင်းပြဖို့ရှိပြီး အပေါ်ကလို အဆိုဆန့်ကျင်သူတွေကို ဘေးကျပ်နံကျပ်ဖြစ်အောင်တွန်းပို့တဲ့ ချေပချက်မျိုးကိုအသုံးပြုခြင်းက စင်စစ်မှာ fallacy တခုမျှသာဖြစ်ပြီး ခိုင်လုံလျော်ညီမှုမရှိပါလေ။

*ထုတ်ကုန်ကြော်ညာခြင်း*

ဖွံ့ဖြိုးဆဲနိုင်ငံအများစုရဲ့ ကြော်ညာလောကမှာ လူထုကိုဆွဲဆောင်စည်းရုံးဖို့ ထုတ်ကုန်တွေကိုအပြိုင်အဆိုင်ချပြကြတဲ့အခါတွေမှာ ကုမ္ပဏီတွေက fallacy အမြောက်အမြားကို လှိုင်လှိုင်ကြီးသုံးပြီး ကြော်ညာထည့်တတ်တာ သဘာဝလို ဖြစ်နေပါပြီ။ အကြောင်းကတော့အလုပ်ဖြစ်နေလို့ပါပဲ။ အဟုတ်ဗျ။ ဒီအကြောင်းကို ရှေ့ခန်းမှာ appeal to pity လို့ ခေါ်တဲ့ fallacy တခုနဲ့နွယ်ပြီး အတန်အသင့်ပြောခဲ့ပြီးပြီ။ အခု ဒီ fallacy မှာတော့ ကြော်ညာတွေက ရန်လိုတဲ့အသွင်ပြောင်းလာတာကိုတွေ့ရပါလိမ့်မယ်။ ဥပမာကြည့်ရအောင်။

"ဟယ် ခေါင်းမှာ,ဗောက်တွေတော်၊ ဘယ်ခေါင်းလျှော်ရည် သုံးတာတုန်း"

"Mall ကတွေ့တဲ့ သာမန်ခေါင်းလျှော်ရည်လေးဝယ်သုံးနေတာပဲ"

"ဟာ ခေတ်နောက်ကျတဲ့နည်းပညာနဲ့ ပစ္စည်းတွေသုံးနေတုန်းလား။ XX တံဆိပ်ခေါင်းလျှော်ရည်က တခြားတံဆိပ်တွေထက် ဦးရေပြားကိုနှစ်ဆပိုမိုကာကွယ်ပေးနိုင်လို့ ဒါနဲ့မှ စိတ်ချရမယ်နော်"

"ဟုတ်ပ XX နဲ့မှ အခုလို ဆောင်းတွင်းမှာလည်း ကောင်းမွန်တဲ့ ဆံကေသာလေး ပိုင်ဆိုင်ခဲ့ရပြီ ကျေးဇူးနော် သူငယ်ချင်း"

ဒီလိုကြော်ညာမျိုးနဲ့ဆင်တူတာတွေကို ပစ္စည်းမျိုးစုံအတွက် စာဖတ်သူတို့ မြင်ဖူးကြုံဖူးပါလိမ့်မယ်။ ဒီတခုမှာဆိုရင် သူတို့ထုတ်ကုန်ကိုဝယ်မသုံးတဲ့သူတွေကို အရည်အသွေးမမှီတဲ့ ပစ္စည်းတွေသုံးစွဲနေရကြောင်းရယ်၊ တခြားခေါင်းလျှော်ရည်တွေက သူတို့ပစ္စည်းလောက်ထိရောက်မှုမရှိကြောင်းနဲ့ ဒါတွေကိုဖြေရှင်းဖို့ တခုတည်းသောအဖြေကလည်း ကြော်ညာထဲကကုန်ပစ္စည်းကို ဝယ်သုံးဖို့သာဖြစ်ကြောင်း False Dilemma ရိုက်သွားပါတာ တွေ့နိုင်ပါတယ်။

*တခုကို ရွေးချယ်ခိုင်းခြင်း*

ကျွန်တော် ဆယ်တန်းအောင်တော့ ဆေးကျောင်းမတက်ပဲ အင်ယာတက္ကသိုလ်ပဲ တက်ချင်တယ်ပြောတော့ အမေကမေးတယ်။ "သား အဲယားကွန်းခန်းထဲ လူနာမကြည့်ပဲ နေပူထဲ တိုက်ဆောက်ချင်လို့လား" တဲ့။ ဟင့်အင်းလေ အသားမည်းကုန်မှာပေါ့။ (ဒါပေမယ့် ကျွန်တော် အင်ယာတက္ကသိုလ်ပဲ ရွေးခဲ့ပါတယ်။ ကိုယ့်အသား နဂိုကတည်းက ဖြူမှမဖြူပဲဗျာ ဖာ့ခ်)

လူမှုပတ်ဝန်းကျင်မှာ တခုခုကိုလုပ်စေချင်ရင် False Dilemma ရဲ့ အဓိပ္ပါယ် ဖွင့်ဆိုချက်ထဲကအတိုင်း "မူလအဆိုပြုချက်နဲ့ ဘာမှမသက်ဆိုင်တဲ့ တခြားရွေးချယ်စရာတခု" နဲ့ရောပြီး ဆုံးဖြတ်ခိုင်းလေ့ရှိပါတယ်။

"ခုချိန်အိပ်မယ့်တနာရီကို နေ့တိုင်းဖယ်ပြီး အနာဂတ်အတွက် စာဖတ်လိုက်ရင် လေးနှစ်အကြာမှာ ဆင်းဆင်းရဲရဲ အလုပ်လုပ်နေရမယ့်အဖြစ်ကနေ ကင်းဝေးလိမ့်မယ်"

သူများတော့မသိဘူး။ ကျွန်တော်ဆို အားရပါးရအိပ်မှာပဲ။ စာဖတ်ခြင်းရဲ့ အကျိုးကျေးဇူးတွေအများကြီးရှိတာ လူတိုင်းသိပါတယ်။ အဲတာတွေသုံးပြီး အဆိုပြုချက်တည်ဆောက်ရင် ရပါလျက်နဲ့ ဆင်းဆင်းရဲရဲပင်ပင်ပန်းပန်း အလုပ်မလုပ်ချင်ရင် စာဖတ်ပါဆိုတာမျိုးကတော့ ယုတ္တိလည်းမတန်သလို အဓိပ္ပါယ်လည်းမရှိတဲ့ False Dilemma သက်သက်ဖြစ်ပါတယ်။

ကျွန်တော်တို့ ဆက်စပ်ဥပမာတိုင်းကို လေ့လာကြည့်မယ်ဆိုရင် ဒီ fallacy ရဲ့ သဘောသဘာဝသည် မနှစ်မြို့စရာကောင်းတဲ့အခြေအနေတခုကို ရွေးမလား ဒါမှမဟုတ် ကိုယ်အဆိုပြုတဲ့ရွေးချယ်စရာကိုပဲ လက်ခံလိုက်မလားဆိုတဲ့ အချက်ကို မရောက်ရောက်အောင်တွန်းပို့ထားတဲ့ လမ်းကြောင်းမျိုးကို စာဖတ်သူတို့ မြင်ကြရပါမယ်။

*False Dilemma မဟုတ်တဲ့ False Dilemma*

တခါတလေမှာ False Dilemma တွေကို အသုံးတည့်အောင် အသုံးချနိုင်ရင် အကျိုးဖြစ်ထွန်းတဲ့သဘောကိုမြင်ရပါမယ်။

နံပါတ်တစ်

ရွေးချယ်စရာတွေအများကြီးရှိနေရင် အချိန်ကုန်သက်သာအောင် False Dilemma သဘောတရားကို သုံးပြီးချုံ့ချလို့ရပါတယ်။ ဥပမာ -

"ညနေစာအတွက် အိမ်မှာပဲစားကြမလား။ အနီးအနားက ဆူရှီဆိုင်တခုမှာ သွားစားကြမလား" လို့အဖေက ကလေးတွေကိုမေးတာမျိုး။

"ပိတ်ရက်မှာရုပ်ရှင်သွားကြည့်မလား။ ရှော့ပင်းပတ်ကြမလား" လို့ ကောင်လေးကကောင်မလေးကို မေးတာမျိုးတွေပေါ့။

ဒီ dilemma တွေက ဆက်ဆံရေးကို လေးစားရာရောက်သလို အချိန်တွေကိုလည်း အလဟဿမဖြုန်းတီးရအောင် ကြားဝင်ဖြေရှင်းပေးပါတယ်။

နံပါတ်နှစ်

အကြံပေးရာမှာ ထိရောက်စေဖို့လည်း False Dilemma သဘောကိုအသုံးချနိုင်ပါတယ်။ ဥပမာ -

"မင်း စနေနေ့ရုံးလာရာမှာ အခက်အခဲဖြစ်နေရင် ကိုယ့်ကားနဲ့ လာကြိုပေးတာဖြစ်ဖြစ်၊ တက္ကဆီနဲ့လာတာဖြစ်ဖြစ်လုပ်လို့ရတယ်"

"ဗိုက်အရမ်းအောင့်နေရင် ဆရာဝန်မပြနိုင်သေးခင် ဆနွင်းနည်းနည်းဖြစ်ဖြစ်၊ ​အစာကြေဆေးတခုခုဖြစ်ဖြစ် သောက်ထားကြည့်ပါလား" စသဖြင့်ပေါ့။ false dilemma ရဲ့သဘောကို မှန်ကန်အောင်အသုံးချနိုင်ရင် ရွေးချယ်စရာတွေ ဖြစ်လာနိုင်ပြီး နေရာလွဲရင်ယုတ္တိယောင်သက်သက်ဖြစ်ပါလိမ့်မယ်။

*အနှစ်ချုပ်*

ဥပမာတွေဖတ်ပြီး False Dliemma နဲ့ပတ်သက်လို့ အတန်အသင့်သဘောပေါက်ရှင်းလင်း နားလည်သွားလိမ့်မယ်လို့ မျှော်လင့်ပါတယ်။ ကျွန်တော်တို့က ကိုယ့်ရဲ့ အဆိုပြုချက်ကို တဖက်လူလက်ခံအောင် သိမ်းသွင်းချင်တဲ့အခါ logical fallacy တွေကိုရှောင်ရှားတင်ပြတတ်ဖို့၊ နည်းလမ်းကျန မှန်ကန်စွာတွေးခေါ်တတ်ဖို့ အင်မတန်အရေးကြီးလှပါတယ်။

Sex education ကို အားပေးသူတွေက တိုင်းပြည့်ယဥ်ကျေးမှုကို ဖျက်ဆီးသယောင်၊ Abortion ကို ထောက်ခံသူတွေက လူ့အသက်တချောင်းကိုသတ်ဖို့ အားပေးကြသယောင် အကန်ငြင်းတတ်ကြတာတွေက ယုတ္တိဗေဒအရ ကလေးကလားနိုင်တဲ့ အလွဲအမှားတွေသာဖြစ်ကြောင်း ကနေ့သိခဲ့ရပါတယ်။ ဒါကို False Dilemma လို့ခေါ်ပြီး တတိယရွေးချယ်စရာတခု ထောက်ပြခြင်းဖြင့် အဲဒီအဆိုတွေကို အလွယ်တကူ ချေဖျက်လို့ရတယ်ဆိုတဲ့အကြောင်း မှတ်သားစေလိုပါတယ်။

ဒါဖြင့်ယုတ္တိယောင်အခန်းဆက်မှာ ရေးသားသမျှအကြောင်းအရာတွေကကော False Dilemma ဖြစ်နေလေမလား။ ဒါကို လက်မခံသူတွေကို ဉာဏ်မမှီဘူးလို့ပြောချင်ရုံသက်သက် ဖန်တီးထားတာဖြစ်နေလေမလား။ စာဖတ်သူတွေကိုယ်တိုင်ကိုက ကျွန်တော့် Dilemma တွေထဲက တခုဖြစ်နေလိမ့်မလား။