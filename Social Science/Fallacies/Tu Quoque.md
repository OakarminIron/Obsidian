ဘူဘူချင်း တစ်လုပ်ချင်သူများ

ဒီနေ့မနက်နိုးနိုးချင်း ဆောက်နဲ့ထွင်းဆိုသလိုပါပဲ။ အဒေါ်နဲ့သူ့သမီး ကျွန်တော့်ဝမ်းကွဲညီမတို့သတ်နေကြတာ။

"တနေ့တနေ့ပေါ့စတစ်ဖ်တွေ ဒီလောက်တွေ့နေတာ အိမ်ထဲမှာပဲနေရမယ် လျှောက်မသွားနဲ့"

"အမေကိုယ်တိုင်ကော မနက်ဆိုဟိုသွားဒီသွားနဲ့ ရန်ကုန်တမြို့လုံးလည်းသွားနေကြ တာပဲ သမီးကျမှဘာလို့မထွက်ရမှာလဲ ဆန်းဆန်းတင့်မနေနဲ့" တဲ့။

သြော် ကိုယ့်မှာ အေးရာအေးကြောင်းဝင်ဖြန်ဖြေရတယ်။ ကိုယ့်ဒေါ်လေးပြောသလို အိမ်ထဲမှာပဲနေသင့်ကြောင်း၊ ပြောတဲ့သူကအပြင်ထွက်နေရုံနဲ့ ကိုယ်ပါသူ့လိုထွက်ခွင့်ရသွားတာမဟုတ်ကြောင်း တဆက်တည်းမှာ စာဖတ်သူတွေကိုပါ နောက် logical fallacy တခုအကြောင်းမျှဝေဖို့ အတွေးပေါက်လာတော့တာပဲ။

ဒီတခန်းအတွက် fallacy ကတော့ "Tu Quoque" လို့ခေါ်တဲ့ ကလေးကလားအနိုင်ဆုံး fallacy တခုပါ။

*Tu quoque ဆိုတာဘာလဲ*

Latin ဘာသာစကားနဲ့ "you too" လို့အဓိပ္ပါယ်ရတဲ့ Tu quoque ကို ယေဘုယျအဓိပ္ပါယ်ဖွင့်ဆိုမယ်ဆိုရင် "တဖက်လူမှ မိမိအားဝေဖန်ထောက်ပြလာသည်ကို ဝေဖန်သူကိုယ်တိုင်လည်း မိမိနည်းတူအပြစ်မကင်းသူပင် ဖြစ်တာကြောင့် မိမိသည်အပြစ်မရှိ" လို့တုံ့ပြန်ချေပတဲ့ logical fallacy (ယုတ္တိယောင်) တခုဖြစ်ပါတယ်။

ဥပမာဆိုပါစို့။ ကိုယ်ကမီးသတ်ဌာနရှေ့မှာ အကြောင်းကိစ္စတခုကြောင့် ကားသွားရပ်မိတယ်ပေါ့။ တာဝန်ရှိသူတွေကဖယ်ဖို့လာပြောတဲ့အခါ မီးသတ်ဝင်းရှေ့ကတက္ကဆီတစီးကိုလက်ညိုးထိုးပြပြီး "ဟိုကားတောင် ရပ်ထားသေးတာ ကျယ်မကဘာလို့ မရပ်ရမှာလဲ" လို့ရန်တွေ့ပြောသလိုမျိုးပါ။ (စကားချပ် - ဒါက ဥပမာနော်။ အပြင်မှာ တကယ်မရှိပါဘူး ငီး)

*Tu quoque ကို ဘယ်နေရာမှာအများဆုံးတွေ့ရလဲ*

အပေါ်မှာပြောခဲ့သလိုပါပဲ။ Tu quoque ကဘောင်မဝင် ယုတ္တိမတန်သော ငြင်းဆိုတုံ့ပြန်မှုတခုပါ။ သို့ပေမယ့် ကိုယ့်အပေါ် ကျရောက်လာတဲ့ ဝေဖန်မှုတွေကိုဖြစ်စေ၊ ကိုယ့်ကြောင့်ဖြစ်လာရတဲ့ အကျိုးဆက်တွေကိုဖြစ်စေ တာဝန်မဲ့စွာ လွဲဖယ်ရှောင်ရှားလိုသူတွေဟာ ယုတ္တိတန်အောင် ကျိုးကြောင်းပြမတုံ့ပြန်နိုင်ပဲ ဒီ fallacy ကို လက်လွယ်စပယ်သုံးတတ်ကြပါတယ်။ ကိုယ့်ကိုဝေဖန်လာတဲ့သူကို "မင်းရောဘာထူးလို့လဲ" လို့ပြန်ပြောတာမျိုးပေါ့။

ဥပမာတခုကြည့်ရအောင်။

A- "သား၊ မင်းက ၁၆နှစ်ပဲရှိသေးတာ ဆေးလိပ်တွေ မသောက်စမ်းပါနဲ့ကွာ ဆေးလိပ်သောက်ရင်အဆုတ်ထိခိုက်လိမ့်မယ်"

B- "နို့ အဖေလည်း ၁၆ နှစ်သားကတည်းက ဆေးလိပ် စသောက်လာခဲ့တာ ခုချိန်ထိပဲမှလား။ ကိုယ်တိုင်ကျ သောက်ပြီး သူများကိုမသောက်ဖို့တားနေတာ အဓိပ္ပါယ်မရှိဘူးဗျ"

B က Tu Quoque သုံးပြီး ချေပလိုက်တာဖြစ်ပါတယ်။ ဆေးလိပ်မကောင်းဘူးပြောတဲ့သူက ဆေးလိပ်သောက်နေရုံနဲ့သူ့စကားမှားတယ်လို့ယူဆလို့မရပါဗျာ။ ဒါကြောင့် ဒါက ယုတ္တိမဲ့ချေပချက်ဖြစ်ပါတယ်။

နောက်ဥပမာတွေ ထပ်ကြည့်ကြမယ်။

"ကမ္ဘာကြီးပူနွေးလာမှုက တကမ္ဘာလုံးဆိုင်ရာ ပြသာနာကြီးတခုဖြစ်တာကြောင့် လူတိုင်းမှာတာဝန်ရှိတယ်"

"ကိုယ်တိုင်ကျ BMW စီးလိုက် SUV စီးလိုက်လုပ်နေပြီး ခွေးပါးစပ်က နတ်စကားမထွက်ချင်စမ်းနဲ့"

"ဟဲ့ ဟဲ့ မြောင်းထဲ အမှိုက်မချနဲ့လေ"

"လူတိုင်းပစ်နေတာပဲဗျာ ကျုပ်ကျမှ ဘာဆန်းလို့တုန်း၊ ကျုပ်မပစ်လည်း တခြားသူတွေပစ်ဦးမှာပဲ ထူးမနေဘူး"

ရုတ်ချည်းကြည့်လိုက်ရင် ချေပချက်ကဆီလျော်သလိုလိုနဲ့ တကယ်တမ်းကျဘာမှမဆိုင်ပါဘူး။ အဆိုပြုသူကို ဝေဖန်လိုက်နိုင်တာနဲ့ သူ့အဆိုကမှားသွားတာမျိုးမှ မဟုတ်ပဲကိုးဗျ။ ဒါကြောင့်လည်း အတော့်ကိုကလေးဆန်တဲ့ ယုတ္တိမတန်မှုမျိုးလို့ ပြောတာ။

*Ad hominem နဲ့ အတူတူပဲလား*

ရယ်စရာလေးတခု တနေရာမှာဖတ်ဖူးတာရှိတယ်။

ပညာရှိသူသည် ဆိတ်ဆိတ်နေ၏။

ပါးနပ်သူသည် စကားပြော၏။

လူမိုက်ကတော့ ငြင်းခုံ၏ တဲ့။

မှတ်သားလောက်ဖွယ် ဒီစကားကိုပြောတဲ့သူကတော့ တရုတ်ပညာရှိကြီး ကောင်တန်ဖြစ်တယ်။ ဒါပေမယ့် သူဟာ အတော့်ကို စကားများအငြင်းသန်သူတစ်ယောက်ဖြစ်ပါသတဲ့ ငိ။

ရယ်စရာသက်သက်လို့ ထင်ရပေမယ့် လော့ဂျစ်သဘောအရ ခွဲခြမ်းစိတ်ဖြာကြည့်တဲ့အခါ ဒီလိုတွေ့ရပါလိမ့်မယ်။

"ဆရာကြီးက အပြောနဲ့အလုပ်မညီလို့ ဆရာကြီးရဲ့ စကားကမှားတယ် ယုတ္တိမတန်ဘူး" လို့ပြောရင် fallacy တခုဖြစ်တဲ့ Ad hominem ထဲ အကျုံးဝင်မှာဖြစ်ပြီး (ရှေ့တခန်းမှာ ဖော်ပြခဲ့ပြီး) "ပြောတဲ့သူကိုယ်တိုင်ကလည်း စကားအလွန်ပြောတယ်၊ တခြားပညာရှိတွေလည်း မရပ်မနားစကားပြောတယ်၊ ကိုယ်လည်း သူတို့လို စကားအတော်ပြောနိုင်ရင် ပညာရှိဖြစ်ပြီ" လို့ချေပရင်တော့ Tu quoque ဖြစ်သွားပါလိမ့်မယ်။ ရော် မခက်ပေလား။

*Tu quoque ကို ဘယ်လိုတုံ့ပြန်ရမလဲ*

"မင်းလည်းလုပ်တာပဲ ဘာထူးလဲ" ဆိုတဲ့ fallacy ကို အရပ်ထဲမှာပဲကြားရတတ်တယ်ထင်ရင် မှားပါလိမ့်မယ်။

တလောကနိုင်ငံရေးဆွေးနွေးပွဲတခုမှာ "နာဇီတွေက ဒုတိယကမ္ဘာစစ်ထဲမှာ စစ်ရာဇဝတ်မှုတွေကျူးလွန်ခဲ့လို့ ဝင်ရိုးတန်းနိုင်ငံတွေကသာ (ဂျာမနီ ဂျပန် အီတလီစစ်သားများကို ဆိုလို) တဖက်သတ်မှားခဲ့သူတွေ ဖြစ်တယ်" တဲ့။

တဖက်ကဘယ်လိုပြန်ချေပလဲဆိုရင် "ဒီလိုပြောကြေးဆို မဟာမိတ်နိုင်ငံတွေလည်း စစ်ရာဇဝတ်မှုတွေကျူးလွန်ခဲ့တာအတူတူပဲမို့ နှစ်ဖက်လုံးက မကောင်းတဲ့ကောင်တွေချည်းပဲ" ဟူသတဲ့။

ဆိုတော့ကာ ဒီလိုချေပချက်ထုတ်လာတဲ့အခါမှာ ဘယ်လိုတုံ့ပြန်ရမလဲဆိုရင် အဖြေက အထူးတလည်ချေပဖို့ကို မလိုပါဘူး။

Tu quoque သုံးခြင်းဖြင့် အနိုင်အရှုံးဆုံးဖြတ်လို့မရသလို Formal Debates တွေမှာဆိုရင်တော့ fallacy တခု သုံးမိတိုင်း အမှတ်တွေသိသိသာလျော့ပါတယ်။ debate ပွဲတွေရဲ့ ထုံးစံအတိုင်း နားထောင်သူပရိသတ်ကို ကိုယ့်ဘက်ပါအောင် ယုတ္တိကျကျ ပြောဆိုဆွဲဆောင်နိုင်ရင် အနိုင်အရှုံးသတ်မှတ်စရာတခု ဖြစ်လာမှာဖြစ်ပြီး အဲလိုနေရာတွေမှာ ယုတ္တိသဘောတောင် ယေဘုယျမသိပဲ ငြင်းခုန်သူကလည်း အတော့်ကိုရှားတာမို့ စောစောက ဥပမာကိုပြန်ဆက်ရရင်-

"ဟုတ်တယ် မဟာမိတ်တွေလည်းကျူးလွန်ခဲ့တယ်။ သို့ပေမယ့် နာဇီတွေရဲ့စစ်ရာဇဝတ်မှုတွေလောက် မဆိုးဝါးမပြင်းထန်မများပြားခဲ့ပါဘူးကော" ဆိုတာမျိုးနဲ့ တုံ့ပြန်လို့ ရနိုင်ပါရဲ့။

ဒီနေ့ကစပြီးစာဖတ်သူတို့ကို "မင်းရောဘာထူးလို့လဲ" လို့ ပြောလာခဲ့ရင် "ဘူဘူချင်းတူရင်တောင် ငါက တစ်,စပိတ်နဲ့ ဘူတာကွ" လို့ ရဲရဲကြီးပြန်ပြောလိုက်ပါဗျိုး။