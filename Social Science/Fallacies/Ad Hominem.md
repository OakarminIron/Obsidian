လုပ်တတ်မှ ဝေဖန်ပါ ကိုယ့်လူ

ယုတ္တိယောင် အခန်းဆက် ရေးရတာ ပျင်းနေလို့ ရေမချိုးခင် ဖေ့ဘုတ်ပွတ်နေတုန်း အဂ္ဂိရတ်ဖိုထိုးတဲ့ ပို့စ်လေးတွေ့တော့ စပ်စုကြည့်တာပေါ့။ ပို့စ်ကတော့ အဂ္ဂိရတ်ဖိုထိုးတယ်ဆိုတာ သိပ္ပံနည်းအရ မဖြစ်နိုင်ကြောင်း ရှင်းပြထားတာပါ။ ပို့စ်အောက်က comment တခုမှာ တွေ့လိုက်ရတယ်။

"ကိုယ်တိုင်ကျ ဓာတ်ကြီးလေးပါး ကွဲအောင်မသိပဲ ဖိုထိုးတဲ့ လောကဓာတ်အတတ်ကို ဝေဖန်ချင်နေရသလားတဲ့" ဒါနဲ့ ဆက်စပ်ပြီး ဘာကိုတွေးမိလဲဆိုရင် အရပ်ထဲ ကြားနေကျ စကားလေးတခုပါ။ "မုန့်ဟင်းခါးဖြင့် မချက်တတ်ပဲ မုန့်ဟင်းခါးကောင်းမကောင်း ဝေဖန်နေရသလား" ဆိုတာလေ ဟုတ်ကဲ့လားဗျာ ကြားဖူးကြရဲ့လား မသိဘူး။

ဖီလော်ဆော်ဖီမှာတော့ ဒီလိုမျိုး အကြောင်းပြချေပတုံ့ပြန်တာကို logical fallacy တခုဖြစ်တဲ့ Ad Hominem အဖြစ် သတ်မှတ်ထားပြီး များသောအားဖြင့် မရင့်ကျက်သေးတဲ့ လူငယ်တွေဖြစ်စေ၊ ကျိုးကြောင်းလျော်ညီစွာ တွေးခေါ်နိုင်စွမ်း ကင်းမဲ့တဲ့ လူကြီးပိုင်းတွေမှာဖြစ်စေ Ad Hominem ကိုင်စွဲငြင်းခုန်ကြတာကို တွေ့ရလေ့ရှိပါတယ်။

*Ad Hominem ဆိုတာဘာလဲ*

"Argument from commitment" လို့လည်း လူသိများကြတဲ့ ဒီ fallacy ရဲ့အိုင်ဒီယာက ကျယ်ပြန့်သလောက် အချုံ့ဆိုရရင် "ဆွေးနွေးသူ တဦးတယောက်သည် ပြိုင်ဘက်၏ အဆိုပြုတင်ပြချက်ကို ချေပရမည့်အစား ပြိုင်ဘက်၏ ကြုံတောင့်ကြုံခဲ အခြေအနေများ၊ သိသာစွာ လှစ်ဟပြထားသော အတွေးအမြင် အယူအဆများ၊ အတိတ်ကာလမှ အမူအကျင့်များတို့အား ထိုးနှက်တိုက်ခိုက်ခြင်း" ပြုလာပါက ဒါကို Ad Hominem လို့ သတ်မှတ်ပြီး ယုတ္တိမဲ့ချေပချက်အဖြစ် မှတ်ယူကြပါတယ်။ တဖက်က တင်ပြပြောဆိုလာတဲ့ အကြောင်းအရာကို ချက်ကျလက်ကျ တုံ့ပြန်ရမယ့်အစား တဖက်လူကို ပါစင်နယ်အထန့်ခ်လုပ်ပြီး ဝေဖန်ရှုံ့ချတာကို Ad Hominem လို့ သတ်မှတ်တယ်လို့ မှတ်နိုင်တယ်။

*Argumentum ad hominem နှင့်အငြင်းပွားမှုများ*

မှတ်တမ်းမှတ်ရာတွေအရတော့ ဒီ fallacy ကို ဂရိတွေးခေါ်ပညာရှင် အရစ္စတိုတယ် (Aristotle) ကအစပြုခဲ့တာဖြစ်ပြီး နက္ခတ္တဗေဒပညာရှင် ဂါလိလေအို (Galileo) နဲ့ လက်ဘရယ်ဝါဒရဲ့ ဖခင်ကြီး ဂျွန်လာ့ခ် (John Locke) တို့က အခြေတည်စေခဲ့တာလို့ သိရပေမယ့် သမိုင်းထဲမှာ အဲလောက် မရိုးရှင်းပဲ အငြင်းပွားစရာ အများကြီး ရှိခဲ့တာ ဖြစ်ပါတယ်။

Aristotle ရဲ့ အဆိုအရ "ပြိုင်ဘက်ရဲ့ အဆိုကို မေးခွန်းထုတ်ရမယ့်အစား အဆိုရှင်ရဲ့ ကိုယ်ရေးကိုယ်တာကို မေးခွန်းထုတ်ခြင်း" ကို Ad Hominem လို့ သတ်မှတ်ကြောင်း ဆိုခဲ့ပေမယ့် Galileo နဲ့ John Locke တို့ကတော့ "ပြိုင်ဘက်က လက်မခံနိုင်တဲ့ တဖက်သတ် အကြောင်းပြ အိုင်ဒီယာတွေကနေ မိမိရဲ့ ကိုယ်ပိုင်စံနဲ့ နှိုင်းချိန်ပြီး လိုသလို ကောက်ချက်ချအဆိုပြုခြင်း" ကိုသာ Ad Hominem လို့သတ်မှတ်ရမှာဖြစ်ကြောင်း ဆိုခဲ့ကြတယ်။

19 ရာစုနှစ်လယ် အရောက်မှာတော့ နောက်ဆုံးမျက်မှောက်ခေတ်ကာလ Ad Hominem ရဲ့အဓိပ္ပါယ် သတ်မှတ်ချက်ကို အပေါ်ကအတိုင်း အတည်ပြု သတ်မှတ်ခဲ့တာ ဖြစ်ပါတယ်။

ဥပမာတချို့နဲ့ Ad Hominem ကို ခြေဆန့်ကြည့်ကြရအောင်။

A - လူဆိုတာ အစုံစားသတ္တဝါဖြစ်လို့ အသီးအရွက်ပဲစားတာမျိုးက မှန်ကန်တဲ့ အတွေးအခေါ် မဟုတ်ပေဘူး။

B - မင်းကိုယ်တိုင်က အသားငါးစားနေပြီး သက်သတ်လွတ် စားသူတွေကို ဝေဖန်နေတာ အဓိပ္ပါယ်ရှိရဲ့လား။

B ဟာ Ad Hominem သုံးပြီး A ကိုတိုက်ခိုက်လိုက်တာဖြစ်တယ်။ သက်သတ်လွတ်စားခြင်းရဲ့ အကျိုးတွေကို ထောက်ပြပြီး ပြန်လည်ချေပရမယ့်အစား A ရဲ့ အသားစားခြင်းဆိုတဲ့ စရိုက်ကိုသာ ထိုးနှက်ခဲ့တာ ဖြစ်လို့ ဒါကို လူလိုသူလို ချေပချက်လို့ မသတ်မှတ်ပါ။

နောက်ဥပမာတခုမှာဆိုရင် -

A - မက်ဆီက သမိုင်းတလျှောက် ဘောလုံးအားကစားမှာ အထူးချွန်ဆုံးဆိုတာ သေချာပေါက် ငါပြောရဲတယ်။

B - စာရိတ္တမကောင်း၊ အခွန်ရှောင်တဲ့ကောင်ကို မင်း ဘယ်လိုများ အကောင်းဆုံးအဖြစ် သတ်မှတ်နိုင်ရတာလဲကွာ။

Messi အခွန်ရှောင်ခဲ့တယ်ဆိုတဲ့ အချက်က မှန်ပါသော်ငြား ဒါက သူ့ရဲ့ အကောင်းဆုံး ဘောလုံးကစားသမားဟုတ်မဟုတ် ဆုံးဖြတ်အငြင်းပွားရာမှာ ထည့်သွင်းစဥ်းစားသင့်တဲ့ စံတခု မဟုတ်လို့ B ရဲ့ ချေပချက်သည်လည်း Ad Hominem ပါလေ။

Galileo ရဲ့ argumentum ad hominem အဓိပ္ပါယ်ဖွင့်ဆိုချက်အရ ဆိုရင် ဒီလိုဥပမာပေးလို့ရပါမယ်။

A - အများနဲ့မတူတဲ့ ကျင့်စဥ်တွေ ကျင့်ပြတာနဲ့ လေးစားကြည်ညိုဦးချရမတဲ့လား။

B - ပါးစပ်နဲ့ အဆင့်အတန်းမရှိ ဝေဖန်နေရအောင် မင်းရော သူတို့လို လိုက်ကျင့်ကြံနိုင်ပြီလား၊ မေထုန်မမှီဝဲပဲ နေနိုင်ပြီလား။

ဒါက bull**it ပါ၊ အများကြီး ရှင်းပြနေစရာ လိုမယ်လို့တောင်မထင်ဘူး။ ကျင့်စဥ်တွေက လေးစားဖို့ကောင်းတယ်ဆိုတဲ့ အကြောင်းပြချက်ကနေ ကျင့်ကြံသူတွေကိုပါ လေးစားဦးချရမယ်ဆိုတဲ့ ကောက်ချက်ကို ကိုယ်စံနဲ့ကိုယ်လိုရာ ဆွဲယူလိုက်တာ ဖြစ်တယ်။ ဒီနေရာမှာ ဖြစ်သင့်တာက ဘာကြောင့် အနှီကျင့်စဥ်တွေက လေးစားကြည်ညိုဖို့ကောင်းတယ်ဆိုတဲ့ အချက်တွေကို ငြင်းခုန်သူ နားဝင်အောင် ရှင်းပြရမှာဖြစ်တယ်။

(စကားချပ် - အိန္ဒိယတောင်ပိုင်းမှ ဆာဒူးကြီးများကို ဆိုလိုခြင်းသာ ဖြစ်သည်)

*ဘလိတ်ဓားသဖွယ် ထက်လှသည့် Ad Hominem*

များသောအားဖြင့် အသိဉာဏ်မပြည့်ဝတဲ့ ဆွေးနွေးသူတွေ ငြင်းခုန်ကြရာမှာ Ad hominem ကို မြိန်ရည်ရှက်ရည်သုံးကြတာကို တွေ့နိုင်ပါတယ်။ အဓိကအကြောင်းအရင်းကို ဆန်းစစ်ကြည့်တဲ့အခါ ဒီနှစ်ခုကိုတွေ့ရပါတယ်။

- နားထောင်သူပရိသတ်ကို မိမိအပေါ် အပြည့်အဝ ဆွဲဆောင်ထောက်ခံစေနိုင်ခြင်း

- မိမိပေးသော အကြောင်းပြချက်သည် မှန်ကန်နေခြင်းကြောင့် တဖက်ပြိုင်ဘက်မှ ပြန်လှန်မချေပနိုင်ခြင်း

စတာတွေကြောင့်ဖြစ်တယ်။

Ad Hominem ကို ချေပရန် အလို့ငှာ

========================

Formal Debate တွေမှာဆိုရင်တော့ တဖက်ဖက်က logical fallacy ဖြစ်တဲ့ Ad hominem သုံးမိတာနဲ့ ပြိုင်ဘက်ကို အမှတ်ပေးပြီးသား ဖြစ်သွားမှာ ဆိုပေမယ့် အရပ်ထဲက သာမန်ငြင်းခုန်မှုမျိုးတွေမှာတော့ စနစ်တကျပြန်မချေပနိုင်ရင် ကိုယ့်ဘက်က အထိနာရပါလိမ့်မယ်။ ဒီနေရာမှာ အဓိကလိုအပ်တာက Ad hominem ဆန်ဆန် ပမာပြ ပြန်ချေပဖို့ပါ။

"မုန့်ဟင်းခါးကောင်းမကောင်း ဝေဖန်ဖို့ရာ စားတတ်ဖို့သာ လိုအပ်ပြီး ချက်တတ်ဖို့ မလိုအပ်ကြောင်း"

"ကိုယ့်မျက်နှာမှာ မှဲ့ပါရုံနဲ့ အမေ့မျက်နှာမှာလည်း မှဲ့ပါမယ်လို့ မျက်စိမှိတ် ယူဆလို့မရကြောင်း" (မျက်စိမှိတ်ဆိုတဲ့ ဝေါဟာရ မပါရင် Strawman argument နဲ့ ပြန်ပိတ်ခံရပါလိမ့်မယ် သတိပြုဖို့နော်)

"လူတယောက်က xxx ဖြစ်နေရုံနဲ့ သူ့ပြောစကားတွေ မမှန်ဘူးလို့ တရားသေ မသတ်မှတ်နိုင်ကြောင်း" စသဖြင့်

ပြန်ချေပလို့ရပါတယ်။ တခုအကြံပေးချင်ပါတယ်။ ကိုယ်ရဲ့ ဆွေးနွေးဖက်က ဒီလိုတွေရှင်းပြလို့မှ လိမ့်ပတ်နားလည်လောက်အောင် ဉာဏ်မမှီသူဖြစ်နေခဲ့ရင် ဆိတ်ဆိတ်နေ၍ အရှုံးပေးလိုက်ဖို့ကသာ အကောင်းဆုံးဖြစ်တယ်ဆိုတာလေးပါ။ ယုတ္တိတန်သော အတွေးအခေါ်တွေနဲ့ ဦးနှောက်ကို အလှဆင်နိုင်ပါစေ။

[[Ad Fidentia]]
[[Ad Hoc Rescue]]
[[Ad Hominem, Abusive]]
[[Ad Hominem, Circumstantial]]
