ADHD ဆိုသည်မှာ Attention Deficit Hyperactivity Disorder ၏ အတိုကောက်ဖြစ်ပြီး မည်သည့်အရာကိုမှ အာရုံစူးစိုက်မှုမပြုလုပ်နိုင်ဘဲ အလွန်အမင်းတက်ကြွလွန်းနေသည့် ရောဂါ တစ်မျိုးဖြစ်ပါတယ်။ ဒီရောဂါကို ကမ်ဘာပေါ်တွင်ရှိသော ကလေးများစွာခံစားနေရပြီး တစ်ခါတစ်ရံ အသက်အရွယ်ကြီးရင့်သည်အထိ ကာလကြာရှည်စွာ ဖြစ်ပွားတတ်တဲ့ နာတာရှည်ရောဂါတစ်မျိုး ဖြစ်ပါတယ်။ ယေဘူယျအားဖြင့် ရောဂါလက္ခဏာများသည် အသက်ကြီးလာတာနှင့်အမျှ ပျောက်ကင်းသွားလေ့ရှိပါတယ်။

**ဖြစ်ပွားရသည့်အကြောင်းအရာ**

        ADHD ရောဂါဖြစ်ပွားရတဲ့ အကြောင်းရင်းခံကိုတော့ တိတိကျကျမသိရသေးပါဘူး။ ဒါပေမယ့် ADHD ရောဂါ ဖြစ်ပွားနိုင်ခြေကိုမြင့်တက်စေတဲ့ အကြောင်းအရင်းတွေကတော့ -

-      မိဘ (သို့) မောင်နှမသားချင်းများတွင် ADHD (သို့) စိတ်ရောဂါတစ်မျိုးမျိုး ရှိသူများ
-      ခန္ဓာကိုယ်ကို အဆိပ်သင့်စေသော ပစ္စည်းများနှင့် ကာလကြာရှည်ထိတွေ့သူများ (ဥပမာ- ခဲဆိပ်သင့်သူများ)
-      ကိုယ်၀န်ဆောင်ကာလတွင် အရက်(သို့) ဆေးလိပ်သောက်သူများနှင့် ဆေးစွဲသူများမှမွေးသော ကလေးများ
-      ကိုယ်၀န်ဆောင်ကာလတွင် အဆိပ်သင့်စေသောအရာများနှင့်ထိတွေ့သူများ
-      လမစေ့ဘဲမွေးသော ကလေးများ
**ရောဂါလက္ခဏာများ**
        အချို့သောကလေးများတွင် ရောဂါလက္ခဏာများကို ၂ နှစ် ၃ နှစ် အရွယ်မှစ၍ တွေ့ရပါတယ်။
**ရောဂါလက္ခဏာများမှာ**

-    အာရုံစိုက်ရန်ခက်ခဲခြင်း
-    မကြာခဏ စိတ်ကူးယဉ်ခြင်း
-    ခိုင်းစေချက်များကို လိုက်နာဆောင်ရွက်ရန်ခက်ခဲခြင်း
-    မကြာခဏပစ္စည်းမေ့ကျန်ခြင်း
-    အလုပ်တာ၀န်များကို ပြီးမြောက်အောင်မလုပ်နိုင်ခြင်း
-    အလွယ်တကူအာရုံထွေပြားခြင်း
-    ဂဏှာမငြိမ်ဖြစ်ခြင်း
-    လှုပ်ဆောင်မှုများ ဟန်ချက်ညီအောင် မထိန်းချုပ်နိုင်ခြင်း
-    အလွန်အမင်းစကားများခြင်း
-    အခြားသူများကို နှောင့်ယှက်ခြင်း
-    ကျိုးကြောင်းဆင်ခြင်မှုမရှိဘဲ လုပ်ဆောင်ခြင်း
          
          ADHD ရောဂါသည် ယောကျ်ားလေးများတွင်ပိုပြီး အဖြစ်များလေ့ရှိပါတယ်။

**စစ်ဆေးခြင်း**

        ADHD ရောဂါရှိနေကြောင်းကို အထွေထွေစစ်ဆေးခြင်းဖြင့်လည်းကောင်း ကလေးငယ်နဲ့ပတ်သက်သော အချက်အလက်များမှလည်းကောင်း၊ ကလေးကိုပြုစုစောင့်ရှောက်သူများ (သို့) ကလေးအနီးတွင် အနီးကပ်နေသူများမှလည်းကောင်း သိနိုင်ပါတယ်။

        အရမ်းငယ်လွန်းတဲ့ကလေးတွေမှာတော့ ရောဂါ ရှိ၊ မရှိ စစ်ဆေးရတာ ခက်ပါတယ်။ တချို့ကလေးတွေက အသက် ၁ နှစ်နဲ့ ၆ လလောက်မှာတင် စကားစပြောပေမယ့် တချို့က ၂ နှစ် လောက်ထိတောင် စကားတစ်လုံးစ နှစ်လုံးစ ပြောတာပဲရှိပါတယ်။ ဒါဟာ လူတစ်ယောက်နဲ့တစ်ယောက်မတူလို့ ဖွ့ံဖြိုးမှု ပုံစံခြင်းမတူတာပါပဲ။ ADHD ဟုတ်ချင်မှဟုတ်ပါလိမ့်မယ်။ ဒါကြောင့် သိမ်ငယ်လွန်းတဲ့ ကလေးတွေမှာ ADHD ရောဂါ ခံစားနေရတာ ဟုတ်မဟုတ် သေချာဖို့အတွက် စိတ်ကျန်းမာရေးဆရာ၀န်တွေ၊ စကားပြောဆိုခြင်းဆိုင်ရာ ကျွမ်းကျင် ဆရာ၀န်တွေ၊ စိတ်နှင့်ခန္ဓာ ဖွ့ံဖြိုးတိုးတက်ခြင်းဆိုင်ရာ ကလေးအထူးကုဆရာ၀န်တွေနဲ့ သေချာပြသဖို့လိုပါတယ်။

**ADHD နှင့် ဆင်တူသောရောဂါများ**

        အချို့သောရောဂါများမှာ ADHD ၏ ရောဂါလက္ခဏာများနှင့် နှင့်ဆင်တူလေ့ရှိတာကြောင့် ကျွမ်းကျင်ဆေးပညာရှင်နှင့် တိုင်ပင်ရန်လိုအပ်ပါတယ်။ ( ဥပမာ- စိတ်ကျရောဂါ၊ အတက်ရောဂါ၊ အမြင်အာရုံ အကြားအာရုံနှင့်ပတ်သက်သောရောဂါ၊ အိပ်စက်ခြင်းနဲ့ဆိုင်သောရောဂါ)

**ကုသခြင်း**

**အာရုံကြောစနစ်ကို လှုံ့ဆော်ပေးသော ဆေးဝါးများ**

       Methylphenidate (Metadate) Dextroamphetamine (Dexedrine), Dextroamphetamine – Amphetamine (Adderall XR)၊ Iisdexamfetamine (Vyvanse) စတဲ့ဆေးဝါးများဟာ ဟော်မုန်းများကို ထိန်းညှိပေးပြီး အလွန်အမင်းတက်ကြွခြင်းနဲ့ အာရုံစူးစိုက်မှု မရှိခြင်းတို့ကို သက်သာစေပါတယ်။ ၎င်းဆေးဝါးများတိုက်ကျေွးရာတွင် မှန်ကန်သောပမာဏကို မှန်ကန်သောအချိန်မှာ မိဘများကိုယ်တိုင်စနစ်တကျ တိုက်ကျေွးဖို့လိုအပ်ပါတယ်။

**ကုသမှု**

        အခြားအသုံးပြုလေ့ရှိသောဆေးများ -

-      Atomoxetine
-      Buropion
-      Desipramine
-      Clonidine
-      Guanfacine တို့ဖြစ်ပါတယ်။

**နောက်ဆက်တွဲဆိုးကျိုးများ**

        ADHD ရောဂါ၏ နောက်ဆက်တွဲဆိုးကျိုးများမှာ ပညာသင်ကြားရာတွင် အခက်အခဲဖြစ်ခြင်း၊ မတော်တဆထိခိုက်မှုများဖြစ်ခြင်း၊ အားငယ်ခြင်း၊ အခြားသောကလေးများ၏ ဖယ်ကျဉ်မှုကို ခံရခြင်း၊ အရက်နှင့်အခြားဆေးများစွဲခြင်း၊ လူအများနှင့် ပေါင်းသင်းဆက်ဆံမှုအဆင်မပြေခြင်း၊ စိတ်ဓာတ်ကျခြင်း၊ စိတ်ဓာတ်တက်လိုက်၊ ကျလိုက်ဖြစ်ခြင်း၊  ရန်လိုခြင်း၊ ပစ္စည်းခိုးခြင်း၊ ဖျက်ဆီးခြင်း၊ အခြားသူများကိုအန္တရာယ်ပြုခြင်း၊ ဆက်ခနဲဆက်ခနဲအကြောဆွဲသော Tourette Syndrome ခံစားရခြင်းတို့ဖြစ်ပါတယ်။

**ADHD ရောဂါခံစားနေရတဲ့ ကလေးငယ်အတွက် လုပ်ဆောင်ပေးရမည့် အရာများ**

        ကလေးတစ်ယောက်ဟာ ဒီရောဂါကို ခံစားနေရပြီဆိုပါက မိဘများအနေနှင့် အောက်ပါနည်းလမ်းများကို လိုက်နာဆောင်ရွက်သင့်ပါတယ်။

**၁။**   ကလေးငယ်ပေါ်မှာထားရှိတဲ့ မိဘမေတ္တာကို ပေါ်လွင်အောင်ပြသပါ။ အမှားတွေ့ပါက နှစ်သိမ့် ပေးပြီး နွေးနွေးထွေးထွေးဆက်ဆံပေးပါ။

**၂။**   ကလေးငယ်နှင့်အတူ အားလပ်ချိန်များကို ကုန်ဆုံးပါ။

**၃။**   ကလေး၏ ကိုယ့်ကိုယ်ကိုယုံကြည်မှုကို မြင့်တက်စေမယ့် နည်းလမ်းများကိုအမြဲရှာဖွေပြီး ကလေးငယ်အားလမ်းပြပေးပါ။ ကလေးငယ်ရဲ့ ဝါသနာကိုပြုစုပျိုးထောင်ပေးပါ။

**၄။**   ကလေးပြုလုပ်မည့်တာ၀န်တွေကို စနစ်တကျ စီစဉ်ပေးထားပါ။

**၅။**   ကလေးငယ်နဲ့ပြောဆိုရာမှာ လွယ်ကူရှင်းလင်းသောစကားလုံးများကိုသာ အသုံးပြုပုံ ဖြေးဖြေးချင်းရှင်းပြပြောဆိုပါ။

**၆။**   အစာစားချိန်နဲ့ အိပ်ရာ၀င်ချိန်ကို ပုံမှန်ဖြစ်အောင် လေ့ကျင့်ပေးထားပါ။

**၇။**   ကလေးငယ်အား အလွန်အကျွံအပင်ပန်းမခံပါစေနှင့်။

**၈။**   ကလေးငယ်ကို စိတ်ရှည်ရှည်ထားပြီး ဆက်ဆံပါ။

**၉။**   ကလေးငယ်ရဲ့ ပြဿနာများကို ဆရာ/ဆရာမများနဲ့ တိုင်ပင်ဆွေးနွေးပါ။

**၁၀။** မိဘရဲ့ စိတ်ထဲမှာ ကလေးရဲ့ ရောဂါပျောက်ကင်းသွားမယ်လို့ အခိုင်အမာ ယုံကြည်ထားပါ။

**၁၁။** ပြုစုနေသော မိဘကိုယ်တိုင် အားရှိဖို့အတွက် သင့်တင့်မျှတသော နားနေချိန်စီစဉ်ထားပါ။

**ကာကွယ်ခြင်း**

       ကလေးများတွင် ADHD ဖြစ်ပွားနှုန်းကို လျှော့ချရန် အောက်ပါနည်းလမ်းများကို လိုက်နာသင့်ပါတယ်။

**1)**   ကိုယ်၀န်ဆောင်ကာလများတွင် အရက်၊ ဆေးလိပ်၊ မူးယစ်ဆေးဝါး နဲ့ခဲကဲ့သို့သော သနေ္ဓသားကို ထိခိုက်စေမယ့် အရာများကို ရှောင်ကြဉ်ပါ။

**2)**   ကလေးငယ်ကို ဆေးလိပ်ငွေ့၊ စိုက်ပျိုးရေးသုံး ဓာတုဗေဒပစ္စည်းများ၊ စက်ရုံသုံးဓာတုဗေဒပစ္စည်းများ၊ ခဲအစရှိသော အဆိပ်အတောက်ဖြစ်စေနိုင်သည့်ပစ္စည်းများနှင့် ထိတွေ့ခြင်းမရှိစေရန်ဂရုစိုက်ပါ။

**3)**   အသက် ၅ နှစ်အောက်အရွယ်တွင် တီဗီကြည့်ခြင်း၊ ကွန်ပျူတာကြည့်ခြင်း၊ ဂိမ်းဆော့ခြင်း စသည့် ဦးနှောက်လှိုင်းများကို ထိခိုက်စေသည့်အရာများ ကြာမြင့်စွာအသုံးပြုမှုကို ရှောင်ကြဉ်ခိုင်းပါ။