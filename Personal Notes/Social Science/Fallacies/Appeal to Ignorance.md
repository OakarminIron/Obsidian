ဘယ်သူက ပြရမယ့်သက်သေလဲ

ရှေ့တခန်းမှာ Appeal to pity အကြောင်းပြောပြီးတဲ့နောက် အခု fallacy နောက်တခုဖြစ်တဲ့ Appeal to ignorance ဆိုတာကို နည်းနည်းတီးခေါက်ကြည့်ကြမယ်။

ဒါပေမယ့်သူ့အကြောင်းမပြောခင် ကျွန်တော်တို့အရင်ဆုံး burden of proof ဆိုတဲ့အကြောင်းအာလူးဖုတ်ကြမယ်ဗျာ။ burden of proof ဆိုတာ တရားခွင်မှာဖြစ်စေ၊ ဆွေးနွေးငြင်းခုန်ကြရာမှာဖြစ်စေ အဆိုတရပ်ကို တင်ပြသူကသာလျှင် အဆိုမှန်ကန်ကြောင်း သက်သေပြရမှာဖြစ်တဲ့အကြောင်း သတ်မှတ်လက်ခံထားတဲ့ ဒဿနအသိတခုဖြစ်ပါတယ်။ ဥပမာ -

ဘာမှမရှိဘူးလို့ အကြမ်းဖျင်းမျက်မြင်ယူဆလို့ရတဲ့ ခွက်အလွတ်တလုံးကိုပြပြီး လူတယောက်က ခွက်ထဲမှာ "သံသရာ" ရှိတယ်လို့ဆိုလာခဲ့ရင် အဲသည်လူကသာ ခွက်ထဲ "သံသရာ" ရှိကြောင်း သက်သေပြရမှာဖြစ်တယ်။

ဒီနေရာမှာ သက်သေဆိုတာကို

1. Demonstrative evidence

2. Real evidence

3. Documentary evidence နဲ့

4. Testimonial evidence ဆိုပြီးလေးမျိုးခွဲခြားနိုင်တယ်။

သို့ပေမယ့် ဒီလိုယုတ္တိမဲ့တဲ့သက်သေတော့ ပြလို့မရပါဘူး။ "ခွက်ထဲမှာ 'သံသရာ' ရှိတာမယုံဘူးဆိုရင် မယုံတဲ့သူကမရှိကြောင်းသက်သေပြကွာ၊ မပြနိုင်ဘူးဆိုရင် 'သံသရာ' ရှိတယ်ဆိုတဲ့ ငါ့အဆိုမှန်ကြောင်း လက်ခံကြရမှာပဲ" အဲလိုပြောလို့မရပါဘူး။ ဒါကို burden of proof နဲ့ကန့်သတ်ထားပြီး ဒါလောက်ကိုမှ အခြေခံမသိပဲ ဝင်ငြင်းခုန်မယ်ဆိုရင် ကျပ်မပြည့်ဘူးလားလို့ ထင်ခံရကောင်းထင်ခံရပါလိမ့်မယ်။

ဒါဆို burden of proof က positive claim တွေအတွက်ပဲ အကြုံးဝင်တာလားဆိုတော့ မဟုတ်ပါဘူး။

ဥပမာ -

"အရပ်ဆယ့်ရှစ်ပေရှည်တဲ့လူတွေ အသက်ရှင်ခဲ့အချိန်ကာလ ဒီကမ္ဘာမှာ တချိန်တုန်းကရှိခဲ့တယ်" လို့ဆိုချင်ရင် အဆိုပြုသူက ဒါကိုသက်သေပြရမှာဖြစ်သလို

"လ,ပေါ်မှာ ရေဘယ်တုန်းကမှမရှိခဲ့ဘူး" ဆိုတဲ့ negative claim မျိုးကို တင်ပြလာခဲ့ရင်လည်း တင်ပြသူသာ သက်သေပြရမှာ ဖြစ်ပါတယ်။

အဲဒါကြောင့် burden of proof ဆိုတာသည် positive ဖြစ်ခြင်း၊ မဖြစ်ခြင်းအပေါ် မမူတည်ပဲ အဆိုပြုသူကသာ အဆိုမှန်ကန်ကြောင်းကို သက်သေပြရမှာလို့ ဖလော်ဆော်ဖီနယ်ပယ်ကမှတ်ယူတယ်။

*Appeal to ignorance ဆိုတာဘာလဲ*

အခု Burden of proof ကိုသိကြပြီဆိုတော့ ခုနက Appeal to ignorance ကို ဆက်ပြောကြရအောင်ဗျာ။

Appeal to ignorance ဆိုတာ ကျွန်တော်စုစည်းဖော်ပြနေတဲ့ logical fallacy အခန်းဆက်ကြီးရဲ့ လေးခုမြောက် fallacy တခုဖြစ်ပြီး burden of proof အပေါ် အခြေခံထားတာဖြစ်တယ်။ ဒီသဘောတရားကို လစ်ဘရယ်ဝါဒရဲ့ ဖခင်ကြီးလို့တင်စားကြရတဲ့ ဂျွန်လာ့ခ်က သည်လိုဆိုခဲ့ပါတယ်။

အဆိုတခုကိုမှားကြောင်း သက်သေမပြရသေးရုံဖြင့် မှန်ကြောင်းမဆိုနိုင်သလို မှန်ကြောင်းသက်သေမပြ​သေးနိုင်သရွေ့ လည်း မှားတယ်လို့ကောက်ချက်မချနိုင်ပါ။

*Appeal to ignorance ကို

ဘယ်နေရာမှာအများဆုံးတွေ့ရတတ်လဲ*

ဖြစ်တည်မှု (Existence) နဲ့ ပတ်သက်ပြီး ငြင်းခုန်ရာမှာ အများဆုံးသုံးကြတဲ့ fallacy တခု​ဖြစ်ပါတယ်။ ဥပမာတခု ကြည့်ကြမယ်။

A- "ဂြိုလ်သားတွေရှိတယ်လို့ အထောက်အထား အတိအကျ မရှိတော့ ဂြိုလ်သားရှိတယ်ဆိုတဲ့ အယူအဆကမှားတယ်"

B- "ဒီလိုပြောလို့ဘယ်ရမလဲ။ ဂြိုလ်သားမရှိဘူးလို့ မင်းသက်သေပြလေ။ မပြနိုင်ဘူးဆိုရင် အဲဒါဂြိုလ်သားရှိတယ် ဆိုတဲ့သဘောပဲ"

သရဲတစ္ဆေဆိုတာတွေလည်း ထို့နည်းတူပဲဖြစ်ပါလိမ့်မယ်။

ဒီဥပမာထဲကလို အကြောင်းအရာတခုတည်းကိုပဲ အသုံးပြုပြီး မှန်တယ်ကော မှားတယ်ပါ ပြောလို့ရနေရင် အဲဒါကို logical fallacy တခုဖြစ်တဲ့ appeal to ignorance သို့မဟုတ် argument from ignorance လို့ သတ်မှတ်ပြီး ယုတ္တိမဲ့ကျိုးကြောင်းပြသက်သေအဖြစ် မှတ်ယူချေပကြပါတယ်။

*မမှားဘူးဆိုတိုင်း မှန်သလား*

Appeal to ignorance က အငြင်းပွားမှုတွေ အများကြီး ဖြစ်စေခဲ့အပြီး သတ်မှတ်ခဲ့ရတဲ့ fallacy တခုပါ။ ဘာသာရေးဆွေးနွေးမှုတွေက များသောအားဖြင့် ဒီဘူတာပဲ လာဆိုက်လေ့ရှိတာ တွေ့ရမှာပါ။

ဘုရားရှိတယ်လို့ သက်သေမပြနိုင်သရွေ့ ဘုရားမရှိဘူးလို့ ယုံကြတဲ့အုပ်စုနဲ့ ဘုရားမရှိဘူးလို့ သက်သေမပြနိုင်သေးသရွေ့ ဘုရားရှိတယ်လို့ လက်ခံကြရမယ်ဆိုတဲ့အုပ်စုဆိုပြီး ယေဘုယျကွဲထွက်နေကြတာ သိသာရဲ့မလား။

မာတင်လူသာကင်းက သူ့မိန့်ခွန်းတွေမှာ ထောပတ်ကြိုက်တဲ့အကြောင်း တခါမှမပြောခဲ့ပါဘူး။ အဲတာနဲ့ပဲ မာတင်လူသာကင်းကို ထောပတ်မကြိုက်တဲ့လူလို့ ပြောလို့မရပါဘူးလေ။ ဟုတ်ကဲ့လား။

*Appeal to ignorance နောက်လက္ခဏာ*

ဒီယုတ္တိယောင်နဲ့ပတ်သက်ပြီး မှတ်ရမယ့်အချက်တခုရှိသေးသဗျ။ အဲဒါကတော့ အဆိုပြုချက်တခုရဲ့ သက်သေကို ထိန်းချုပ်ထားတဲ့ အရင်းအမြစ်တွေဆီက ထုတ်ယူထားတာမျိုး မဖြစ်ရပါဘူး။

ဥပမာ - ဘောလုံးအားကစားမကြိုက်တဲ့သူတွေကို "ဒီနိုင်ငံရဲ့ အနာဂတ်အတွက် ဘောလုံးကအရေးမပါဘူး"လို့ သွားပြောရင် မုချထောက်ခံကြပါလိမ့်မယ်။ ဒါသည် သက်သေမဟုတ်ပါ။ ဘောလုံးမြတ်နိုးသူတွေကိုသွားမေးရင် ပြောင်းပြန်ရလဒ် ထွက်ပါလိမ့်မယ်။ ဒါကြောင့် ဒါဟာ appeal to ignorance ဖြစ်ပါတယ်။

*Appeal to ignorance ကို တုံ့ပြန့်ဖို့*

Burden of proof ကိုသာ ချက်ကျလက်ကျနားလည်အောင် ရှင်းပြလိုက်ပါ။ လူတိုင်းမှာ လွတ်လပ်စွာယုံကြည်ခွင့်ရှိပါတယ်။ နို့ပေမယ့် ကိုယ့်ယုံကြည်ချက်တွေကို အများက လက်ခံသဘောတူလာစေချင်ရင်တော့ ရှင်းလင်းခိုင်လုံတိကျတဲ့ သက်​သေအထောက်အထားတွေပေးရမှာဖြစ်ပြီး "မမှားဘူးဆိုတဲ့သက်သေမရှိရင် မှန်၏" ဆိုတဲ့ appeal to ignorance လောက်သာ ကိုင်ငြင်းနေမယ်ဆိုရင်တော့ အတော့်ကို ဉာဏ်မမှီရာကျလိမ့်မယ် ဆိုတဲ့အကြောင်း ပြောရင်း နောက် fallacy တခုနဲ့နောက်တခန်းမှာပြန်ဆုံကြပါစို့လား။