 ခြွင်းချက်မရှိ ယုတ္တိအမှား (Accident Fallacy)
မမှန်ကန်သော အဆိုမှသည် မှန်ကန်သော အဆိုဆီသို့
(also known as: destroying the exception, dicto secundum quid ad dictum simpliciter, dicto simpliciter, converse accident, reverse accident, fallacy of the general rule, sweeping generalization)
ရှင်းလင်းချက် - ယေဘုယျ မှန်ကန်သော စည်းမျဉ်းတစ်ခုကို အခြေအနေအားလုံးတွင် ထည့်သွင်းအသုံးချရန် ကြိုးပမ်းချိန် တွင် ခြွင်းချက်များ ဖြစ်ပေါ်လာမည်ဖြစ်သည်။ ရှင်းလင်းအောင် ယေဘုယျမှု ပြုထားသော စည်းမျဉ်းများ သို့မဟုတ် ဥပဒေသ များသည် ခြွင်းချက်များကို ထည့်သွင်းစဉ်းစားရန် ပျက်ကွက်လေ့ရှိကြပြီး ထိုခြွင်းချက်များကို လျစ်လျှူရှုကာ ထိုဥပဒေသကို ပြီးပြည့်စုံသော ဥပဒေသ တစ်ခုဟု ထင်ယောင်ထင်မှား မှတ်ယူမိတတ်ကြသည်။ လူအများသည် ရှင်းလင်းအောင် ပြုလုပ်ရန် ကြိုက်နှစ်သက်တတ်ကြပြီး ထိုသို့ပြုလုပ်လိုက်ခြင်းသည် ယုတ္တိကျနမှုကို ထိခိုက်သွားလေ့ရှိတတ်သည်။ 
ယုတ္တိပုံစံ - က ဟာ ယေဘုယျကျပြီး အားလုံးလက်ခံတဲ့ စည်းမျဉ်းဖြစ်တယ်။ ဒါကြောင့် က မှာ ခြွင်းချက် မရှိဘူး။ 
ဥပမာ ၁ - လူတစ်ယောက်ဟာ အခြားလူတစ်ယောက်ကို ရည်ရွယ်ချက်ရှိရှိနဲ့ တမင်တကာ နာကျင်အောင် မလုပ်သင့်ဘူးလို့ ငါယုံကြည်တယ်။ ဒါကြောင့် ငါ ဘယ်တော့မှ ခွဲစိတ်ကုဆရာဝန်တစ်ယောက် ဖြစ်လာမှာ မဟုတ်ဘူး။ 
ရှင်းလင်းချက် - ခွဲစိတ်ကု ဆရာဝန်တစ်ယောက်ကို သူတစ်ပါးကို ရည်ရွယ်ချက်ရှိရှိနဲ့ တမင်တကာ နာကျင်အောင် လုပ်သူ စာရင်းထဲကို ထည့်သွင်းလိုက်ခြင်းဟာ ခွဲစိတ်ကုဆရာဝန်တစ်ယောက်က ပေးနိုင်တဲ့ အကျိုးကျေးဇူးတွေကို လျစ်လျှူရှုပစ် လိုက်ခြင်း ဖြစ်ပါတယ်။ ဒီလိုမျိုး အစွန်းရောက်တဲ့ အမြင်မျိုးဟာ ကြောင်းကျိုးတွေပေါ် အခြေခံပြီး တည်ဆောက်ထားတာမျိုး မဟုတ်ပါဘူး။ 
ဥပမာ ၂ - သမ္မာကျမ်းစာမှာ ရှင်းရှင်းလင်းလင်းပြောထားတာက “မမှန်သော သက်သေခံခြင်း အမှုကို မပြုရဘူး” ဆိုတာပါပဲ။ ဒါကြောင့် ခရစ်ယာန်တစ်ယောက်အနေနဲ့ အရက်မူးပြီး သူ့မိန်းမကို သတ်ဖို့ သေနတ်ဆွဲပြီး လိုက်ရှာနေတဲ့ အိမ်နီးချင်းက လာမေးတဲ့အခါမှာ ခင်ဗျားမိန်းမဟာ ကျွန်တော့်အိမ်ရဲ့ မြေအောက်ခန်းထဲမှာ ပုန်းနေပါတယ်ဆိုပြီး အမှန်အတိုင်း ပြောဆို သင့်တယ်။ အဲ့သလိုမှ မပြောဘူးဆိုရင် ခင်ဗျားဟာ ဘုရားသခင်ရဲ့ အဆုံးအမကို သွေဖည်နေခြင်း ဖြစ်တယ်။ 
ခြွင်းချက် - ကောင်းရာကောင်းကျိုးအတွက် ပြောဆိုနေတဲ့အချိန်မှာ ခြွင်းချက်တွေကို မေ့ထားခြင်းဟာ ယုတ္တိအမှား မမြောက် ပါဘူး။ 
“သမ္မာကျမ်းစာမှာ ‘လူမသတ်ရဘူး’ လို့ပြောထားတယ်လေကွာ .. ဆိုတော့ မင်းရဲ့ ချိန်းကြိုးလွှစက်ကြီးကို ချပြီး ကောင်လေးကို ကြိုးဖြည်ပေးလိုက်ပါလားကွာ”
အကြံပြုချက် - ခင်ဗျားနားမလည်တဲ့ ဥပဒေသတွေနဲ့ ခင်ဗျားသဘောမတူတဲ့ ဥပဒေသတွေကို မေးခွန်းထုတ်ဖို့ရာသည် ခင်ဗျားရဲ့ အခွင့်အရေး ဖြစ်ပါတယ်။ 
Logically Fallacious
Bo Bennett