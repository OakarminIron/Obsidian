လူကိုတိုက်ခိုက်ခြင်း ယုတ္တိအမှား (Ad Fidentia)
(also known as: against self-confidence)
ရှင်းလင်းချက် - ပြောဆိုဆွေးနွေးနေသော အကြောင်းအရာ သို့မဟုတ် သက်သေအထောက်အထားတို့ကို ငြင်းဆိုဝေဖန် ရမည့်အစား လူတစ်ယောက်၏ ကိုယ့်ကိုယ့်ကိုယ်ယုံကြည်မှုကို မေးခွန်းထုတ်ကာ တိုက်ခိုက်ခြင်း ဖြစ်သည်။ 
ယုတ္တိပုံစံ - မောင်မောင် က (ခ) ဟာမှန်တယ်လို့ ပြောလိုက်တယ်။ (ခ) မှန်ကြောင်း မောင်မောင်က ဘယ်လောက်အထိ ကိုယ့်ကိုယ်ကိုယ် ယုံကြည်မှု ရှိသလဲလို့ မေးခွန်းထုတ်ပြီး (ခ) မှားတယ်လို့ ကောက်ချက်ချလိုက်သည်။ 
ဥပမာ ၁ - 
ရစ်ခ် - ငါထီပေါက်တယ်လို့ မနေ့ညက အိပ်မက်မက်တယ်ကွ .. ငါ့မှာ ဒေါ်လာ ၁၀၀၀ စုထားတာရှိတယ် .. ထီလက်မှတ် အစောင် ၁၀၀၀ ဝယ်လိုက်မယ်ကွာ ..
ဗစ် - အိပ်မက်ဆိုတာ အနာဂတ်ကို ခန့်မှန်းဖို့ရာအတွက် ရေရာတဲ့ အရာမဟုတ်ပါဘူးကွာ .. နူရုန်းအာရုံကြောတွေ ကျပန်း တောက်လောင်လို့ စိတ်ထဲမှာ မြင်မိမြင်ရာတွေကို မက်တာပါကွ
ရစ်ခ် - ငါသိရသလောက်ကတော့ မင်းဟာ နူရုန်းသိပ္ပံပညာရှင်လည်းမဟုတ်ဘူး .. စိတ်ပညာရှင်လည်း မဟုတ်ဘူး .. ဆိုတော့ကာ ငါ့အိပ်မက်က အနာဂတ်ကို ပြောမပြနိုင်ဘူးဆိုတာကို မင်းဘယ်လောက် ရာခိုင်နှုန်းအထိ သေချာအောင် ပြောနိုင်သလဲ
ဗစ် - အင်းပါ .. ထားပါတော့ .. မင်းအိပ်မက်က မှန်ကောင်း မှန်နိုင်ပါလိမ့်မယ်ကွာ 
ရှင်းလင်းချက် -  ဗစ်ဟာ သူ့သူငယ်ချင်း ရစ်ခ်ကို ကြောင်းကျိုးဆက်စပ်ပြဖို့ ကြိုးစားခဲ့ပေမယ့် ရစ်ဟာ ဗစ်ရဲ့ စိတ်ပညာရှင် တစ်ယောက်မဟုတ်ဘူးဆိုတဲ့ အချက်ကို ထောက်ပြပြီး ဗစ်ရဲ့အဆိုကို အင်အားချည့်နဲ့သွားအောင် လုပ်ဖို့ ကြိုးပမ်းခဲ့ပါတယ်။ ဒါဟာ ရစ်ခ်ရဲ့ ယုတ္တိအလွဲကို ကိုင်စွဲပြီး တိုက်ခိုက်လိုက်တဲ့ လှည့်ကွက်တစ်ခုသာ ဖြစ်ပါတယ်။ ဗစ်က အဲ့ဒါကို လက်ခံလိုက်ရင် အဲ့ဒါဟာ ယုတ္တိအလွဲထဲကို ရောက်သွားပြီ ဖြစ်ပါတယ်။ 
ဥပမာ ၂ -
ခရစ် - ငါတို့ဆီကို ဝိဉာဉ်တွေဟာ အချိန်နဲ့အမျှ ဝင်ထွက်သွားလာနေကြတယ် .. ငါတို့ ဝန်းကျင်မှာ အမြဲရှိနေတဲ့ ဝိဉာဉ် လောကကြီးကို မင်းမယုံကြည်ဘူးလို့ ပြောတယ်နော် .. ဒါပေမယ့် ငါမေးချင်တာက ဝိဉာဉ်လောက မရှိဘူးဆိုတာကို မင်းဘယ်လောက်အထိ သေချာအောင် ပြောနိုင်သလဲ .. ၁၀၀ % သေချာပေါက် ပြောနိုင်လား ..
ဂျိုး - ဘယ်ပြောနိုင်မလဲ .. ရာနှုန်းပြည့်သေချာတယ်လို့ ငါမပြောနိုင်ပါဘူး
ခရစ် - တွေ့တယ်မဟုတ်လား .. မင်းသေချာပေါက်မပြောနိုင်ပါဘူး .. ငါ့ဖက်က တစ်မှတ်အသာရပြီ သောက်ပေါရေ
ဂျိုး - ဘာ 
ရှင်းလင်းချက် - ဤယုတ္တိအမှားကို သဘာဝလွန်ကိစ္စရပ်များအကြောင်း ငြင်းခုံဆွေးနွေးမှုများနှင့် မှားကြောင်းကို ယတိပြတ် မပြောဆိုနိုင်သော ကိစ္စရပ်များကို ဆွေးနွေးရာတွင် တွေ့ရလေ့ရှိသည်။ ဂျိုးသည် တွေးခေါ်ပညာရှင်တစ်ဦးကဲ့သို့ ကြောင်းကျိုး မဆင်ခြင်တတ်ပါက သူ့အနေအထား၏ ခိုင်လုံမှုကို သူ ပြန်လည်သံသယဝင်မိလိမ့်မည် ဖြစ်ပြီး တင်ပြလာသော တန်ပြန်ငြင်းဆိုမှုကို ဆန်းစစ်မိလိမ့်မည် မဟုတ်ပေ။ သူ့ ကိုယ့်ကိုယ်ကိုယ် ယုံကြည်မှု အဆင့်အပေါ် တိုက်ခိုက်နေခြင်းကို သတိပြုမိလိမ့်မည် မဟုတ်ပေ။ ဂျိုးအတွက် ကံကောင်းသော အချက်မှာ သူ့တွင် တရားသေ လှေနံဓားထစ် ယုံကြည်ချက် များမရှိဘဲ ဖြစ်နိုင်ကောင်းသော အခြေအနေများနှင့် ဖြစ်တန်စွမ်း အကြားခြားနားမှုကို ကောင်းစွာ သဘောပေါက်မှု ရှိနေခြင်း ပင် ဖြစ်သည်။ 
ခြွင်းချက် - သေချာမှုကို မသိနိုင်သော ကိစ္စရပ်များအတွက် တစ်စုံတစ်ယောက်က သေချာမှုကို တောင်းဆိုလာပါက ထိုအချက်အား ပြန်လည်ထောက်ပြရန်မှာ သင့်တာဝန် ဖြစ်သည်။ 
အကြံပြုချက် - ခင်ဗျားဟာ မှန်ကန်နိုင်ချေရှိတယ် သို့မဟုတ် အလွန်မှန်ကန်နိုင်ခြေရှိတယ်ဆိုတာကို ယုံကြည်မှု ခိုင်မာနေ ပါစေ။ ဒါပေမယ့် သေချာမှုကို မသိနိုင်တဲ့ ကိစ္စမျိုးတွေမှာ တရားသေစွဲမှတ်ယူထားတဲ့ သေချာမှုမျိုးကိုတော့ ဘယ်လိုနည်းမျိုး နဲ့မဆို ရှောင်ရှားပါ။ 
Logically Fallacious
Bo Bennett