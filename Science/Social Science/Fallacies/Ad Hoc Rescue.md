 ဇွတ်သက်သေပြ ယုတ္တိအလွဲ (Ad Hoc Rescue)
(also known as: making shit up, MSU fallacy)
ရှင်းလင်းချက် - ကျွန်တော်တို့ဟာ ဆိုးဆိုးရွားရွားကိုပဲ ကိုယ့်ထင်မြင်ယူဆချက်တွေကို မှန်စေချင်ကြပြီး ယုံကြည်ချက်အချို့ ကိုလည်း ကိုင်စွဲထားလေ့ ရှိကြပါတယ်။ အဲ့ဒါရဲ့ အကျိုးဆက်အနေနဲ့ တကယ်ခိုင်လုံတဲ့ သက်သေ အထောက်အထား မရှိဘဲနဲ့ ကျွန်တော်တို့ရဲ့ ထင်မြင်ယူဆချက်ဟာ ဘာကြောင့် မှန်ကန်ရသလဲ၊ ဘာကြောင့် ဆက်လက်မှန်ကန်နေဦးမလဲ ဆိုတာကို ထောက်ခံပေးမယ့် ဆင်ခြေတွေကို ဖန်တီးကြရပါတော့တယ်။
ယုတ္တိပုံစံ - 
(က) က မှန်တယ် ဘာကြောင့်လဲဆိုတော့ သက်သေ (ခ) ကြောင့်။ 
သက်သေ (ခ) ဟာ လက်ခံနိုင်လောက်တဲ့ သက်သေမဟုတ်ကြောင်း သရုပ်ပြလိုက်တယ်။ 
ဒါကြောင့် ခန့်မှန်း သက်သေ (ဂ) ကို ဖန်တီးလိုက်တယ်။ ဒါပေမယ့် ခန့်မှန်းသက်သေ (ဂ) ဟာ ခိုင်လုံကြောင်း ဘာအထောက်အထားမှ မရှိဘူး။ 
ဥပမာ ၁ - 
ဖရီဒါ - ရေမွန်က ငါ့ကို ကြိုက်နေတာ ငါသိတယ်
အက်ဒနာ - ဟဲ့ ရေမွန်က ရို့စ်နဲ့ တွဲနေတာ ၃ လလောက် ရှိနေပြီလေ
ဖရီဒါ - အဲ့ဒါက ငါ့မှာ မနာလိုစိတ် ပေါ်လာအောင် သူလုပ်နေတာ
အက်ဒနာ - ဟဲ့ သူတို့ စေ့စပ်ပြီးကြပြီလေ
ဖရီဒါ - အဟင်း သူ့အကြောင်း ငါသိပါတယ် .. ဒါက ငါ့ဖက်ကမနာလိုစိတ် ပေါ်ထွက်လာတာ သေချာအောင်လို့ သူလုပ်နေတဲ့ နည်းလမ်းပဲ 
ရှင်းလင်းချက် - အနည်းငယ် ထင်ယောင်ထင်မှားဖြစ်နေတဲ့အပြင် သနားစရာ ဖရီဒါလေးဟာ သူလက်ခံဖို့ အဆင်သင့် မဖြစ်တဲ့ အမှန်တရားတစ်ခုအကြောင်း ပြောပြနေတဲ့ သက်သေအထောက်အထားတွေကို လက်ခံဖို့ ငြင်းဆန်နေပါတယ်။ အကျိုးဆက်အနေနဲ့ သူဟာ ဇွတ်သက်သေပြချက်တွေ ဖန်တီးပြီး သူ့ရဲ့မူလ အဆိုကို ခိုင်မြဲအောင် လုပ်နေရပါတယ်။ 
ဥပမာ ၂ - 
မာ့ခ် - ဘုရားသခင်က လူသားတွေကို သိပ်ချစ်တယ် .. ဒါကြောင့် သူ့ရဲ့တစ်ဦးတည်းသော ချစ်ခင်မြတ်နိုးရာ သားတော် ယေရှုခရစ်ကို စတေးခံခိုင်းပြီး လူသားတွေရဲ့ အပြစ်တွေကို ဆေးကြေားပေးစေခဲ့တယ် .. ယေရှုခရစ်ရဲ့ ဂုဏ်တော်ကို ချီးမွမ်းကြရမယ်
ဆမ် - ဘုရားသခင်က ယေရှုခရစ်တော်ကို ဘာကြောင့် သူ့ကိုယ်တိုင်အတွက် စတေးခံခိုင်းရတာလဲ .. ဒီတိုင်းပဲ လူသားတွေရဲ့ အပြစ်တွေကို ခွင့်လွှတ်ပေးလိုက်လို့ မရဘူးလား 
မာ့ခ် - ဘာလို့လဲဆိုတာက အဲ့ဒါက အထိရောက်ဆုံးနည်းလမ်း ဖြစ်လို့ နေမှာပေါ့ 
ရှင်းလင်းချက် - ဒီဇာတ်လမ်းကို ပြောပြနေတဲ့ စာအုပ် (သမ္မာကျမ်းစာ) ထဲမှာတရားဝင်ခိုင်လုံပြီး အဓိပ္ပါယ်ရှိတဲ့ အဖြေကို မပေးနိုင်တော့တဲ့အခါမှာ အကြောင်းပြချက်တစ်ခုကို ဖန်တီးရပါတော့တယ်။ အဲ့ဒါက မှန်ကောင်းမှန်ပါလိမ့်မယ်။ ဒါပေမယ့် အဲ့ဒါကို မှန်ကန်ကြောင်း လက်ခံဖို့ရာအတွက်တော့ အကြောင်းပြချက် မရှိပါဘူး။ 
ခြွင်းချက် - ငြင်းခုံဆွေးနွေးမှုက ဖြစ်နိုင်တဲ့ အဖြေတစ်ခုကိုသာ တောင်းဆိုနေတဲ့အချိန်မှာ ဖြစ်နိုင်လောက်တဲ့ အဖြေတွေကို အဆိုပြုခြင်းဟာ လုံးဝ လက်ခံနိုင်စရာ အနေအထားဖြစ်ပါတယ်။ အထူးသဖြင့် မှန်းဆတည်ဆောက်ပြီး ပြောနေရတဲ့ အခြေအနေတွေမှာပေါ့။ ဥပမာအားဖြင့် “အကယ်၍ ဘုရားသခင်သာ မရှိခဲ့ဘူးဆိုရင် ဘဝဟာ အဓိပ္ပါယ်ကင်းမဲ့နေလိမ့်မယ်” ဆိုတာမျိုးပေါ့။ တကယ်တော့ အဲ့ဒါက မမှန်ပါဘူး။ တကယ်လို့ ကျွန်တော်တို့ ဘဝရဲ့ အဓိပ္ပါယ်တွေကို အခွင့်အာဏာသုံးပြီး ပေးအပ်နေတယ်ဆိုတဲ့ ဘုရားသခင်ဆိုတာသာ မရှိခဲ့ရင် ကျွန်တော်တို့ဟာ ဘဝရဲ့ အဓိပ္ပါယ်ကို ကိုယ့်ကိုယ်ပိုင်အမြင်နဲ့ လွတ်လွတ်လပ်လပ်တောင် ရှာဖွေနိုင်ဦးမှာ ဖြစ်ပါတယ်။ 
အကြံပြုချက် - လူတွေဟာ သူတို့ရဲ့ အဆိုကို ထောက်ခံပေးဖို့ ရာအတွက် ခိုင်လုံတဲ့ သက်သေအထောက်အထားကို ပေးရမယ့်အစား လုပ်ကြံဖန်တီးထားတဲ့ အကြောင်း ပြချက်တွေကို ပေးနေတယ်လို့ ခင်ဗျား သံသယရှိခဲ့ရင် “မင်း ပြောနေတာတွေကို ထောက်ခံပေးဖို့ ခိုင်လုံတဲ့ ဘာသက်သေအထောက်အထား ရှိသလဲ” လို့သာ ရိုးရိုးလေး မေးလိုက်ပါ။ 
Logically Fallacious
Bo Bennett