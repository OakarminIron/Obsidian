 လူကိုပုပ်ခပ်ပြောဆိုခြင်း ယုတ္တိအလွဲ (Ad Hominem, Abusive)
(Also known as: personal abuse, personal attacks, abusive fallacy, damning the source, name calling, needling form of, refutation by character)
ရှင်းလင်းချက် - ငြင်းဆိုဆွေးနွေးနေကြတဲ့ အကြောင်းအရာကို ဝေဖန်ဆန်းစစ်ရမယ့်အစား ငြင်းဆိုဆွေးနွေးမှု ပြုနေသူကို ပုပ်ခပ်စော်ကား တိုက်ခိုက်တာမျိုး ဖြစ်ပါတယ်။ အဲ့ဒီလူကို ဝေဖန်ပုပ်ခပ် ပြောကြားလိုက်တဲ့ စကားက ငြင်းဆိုဆွေးနွေးနေကြ တဲ့ အကြောင်းအရာနဲ့ ဘယ်လိုမှ မပတ်သက်တာမျိုး ဖြစ်နေပါတယ်။ 
ယုတ္တိပုံစံ - 
လူတစ်ယောက်က (က) ကို အဆိုပြုပါတယ်။ 
အဲ့သလို ပြောတဲ့သူကို ကျပ်မပြည့်တဲ့သူဖြစ်တယ်လို့ ပြောလိုက်ပါတယ်။
ဒါကြောင့် (က) ဟာ မမှန်ကန်ဘူး။ 
ဥပမာ ၁ - 
ကျွန်တော့်ရဲ့ ပြိုင်ဖက်တစ်ယောက်က အခွန်နှုန်းတွေကို လျှော့ချခြင်းဟာ ကောင်းမွန်တဲ့ အချက်တစ်ခု ဖြစ်တယ်လို့ ပြောပါတယ်။ အဲ့ဒီအချက်ကို တင်ပြနေတဲ့ အမျိုးသမီးဟာ ဘန်နဲ့ဂျယ်ရီ ရေခဲမုန့်ကို ညတိုင်း တစ်ပိုင့်လောက် စားနေတဲ့သူ တစ်ဦးဖြစ်တယ်။ 
ရှင်းလင်းချက် - အဲ့ဒီအမျိုးသမီး ရေခဲမုန့်ကြိုက်တဲ့ ကိစ္စဟာ အခွန်လျှော့ချဖို့ အကြံပြုချက်နဲ့ ဘာမှ မပတ်သက်ပါဘူး။ ဒါကြောင့် အဲ့ဒီအချက်ဟာ ငြင်းဆိုပြောဆိုနေတဲ့ ကိစ္စနဲ့ အကြုံးမဝင်ပါဘူး။ လူကို ပုပ်ခပ်ပြောဆိုခြင်း ယုတ္တိအလွဲဟာ ငြင်းဆို ပြောဆိုနေသူ တစ်ယောက်က ခိုင်လုံတဲ့ တန်ပြန်ငြင်းဆိုမှုကို မပြုနိုင်တော့တဲ့အချိန်မှာ ပေါ်ပေါက်လာတတ်ပါတယ်။ 
ဥပမာ ၂ - သက်ရှိတွေရဲ့ မူလအစဟာ မတော်တဆနဲ့ ဖြစ်လာခဲ့တယ်ဆိုတာကို တိုနီက ကျွန်တော်တို့ကို ယုံစေချင်နေပါ တယ်။ တိုနီဟာ သောက်ကျင့်မကောင်းတဲ့သူတစ်ယောက်ဖြစ်ပြီး ဘုရားကျောင်းမှာထက် ထောင်ထဲမှာ အချိန်ပိုများများ ကုန်ဆုံးနေရတဲ့သူတစ်ယောက် ဖြစ်ပါတယ်။ ဒါကြောင့် ကျွန်တော်တို့ သူ့ဆီကနေ ရယူသင့်တဲ့ အကောင်းဆုံး သတင်း အချက်အလက်ကတော့ ကားလိုင်စင်နံပါတ်ပြား အတုတွေကို ဘယ်လိုလုပ်ရမလဲ ဆိုတဲ့ သတင်းအချက်အလက်ပဲ ဖြစ်ပါ လိမ့်မယ်။ 
ရှင်းလင်းချက် - တိုနီဟာ သောက်ကျင့်မကောင်းတဲ့သူတစ်ယောက် ဖြစ်ချင်ဖြစ်ပါလိမ့်မယ်။ သူ့အချိန်တွေကို ဘုရားကျောင်း မှာထက် ထောင်မှာပိုပြီး ကုန်ဆုံးနေတာလည်း ဟုတ်ပါလိမ့်မယ်။ ဒါပေမယ့် ဒီအချက်တွေဟာ သူတင်ပြ ပြောဆိုနေတဲ့ သက်ရှိတွေရဲ့အစ ဆိုတဲ့ ကိစ္စရပ်နဲ့ ဘာမှ မသက်ဆိုင်ပါဘူး။ 
ခြွင်းချက် - လူတစ်ယောက်အပေါ် တိုက်ခိုက်ပြောဆိုမှုဟာ ငြင်းဆိုဆွေးနွေးနေတဲ့ ကိစ္စနဲ့ ဆက်စပ်မှု ရှိတယ်ဆိုရင်တော့ ယုတ္တိအလွဲ မမြောက်ပါဘူး။ ကျွန်တော်တို့ရဲ့ ပထမဥပမာ မှာဆိုရင် အခွန်လျှော့ပေးဖို့ ကိစ္စဟာ ဘန်နဲ့ ဂျယ်ရီ ရေခဲမုန့် လုပ်ငန်းတစ်ခုထဲအတွက်ဆိုရင်တော့ အဲ့ဒီအမျိုးသမီးရဲ့ ဘန်နဲ့ဂျယ်ရီ ရေခဲမုန့်ကို ကြိုက်နှစ်သက်မှုအကြောင်း ထောက်ပြ ပြောဆိုမှုဟာ အင်မတန်ကောင်းမွန်တဲ့ အထောက်အထားတစ်ခုဖြစ်ပြီး သူ့ရဲ့ အကျိုးစီးပွား ပဋိပက္ခဖြစ်နေမှုကို ကောင်းကောင်း ဖေါ်ထုတ်ပေးနိုင်မှာပဲ ဖြစ်ပါတယ်။ 
အကြံပြုချက် - အခြားသူတွေက ခင်ဗျားကို စကားအားဖြင့် ပုပ်ခပ်စော်ကားလာရင် ခင်ဗျားရဲ့ ငြင်းဆိုတင်ပြချက်ဟာ အရည်အသွေးအင်မတန်ကောင်းနေတာကြောင့် ဖြစ်တယ်လို့ မှတ်ယူလိုက်ပါ။ ပြီးတော့ အဲ့ဒါဟာ တစ်ဖက်လူရဲ့ ကြံရာမရ ဖြစ်နေမှုကို ဖေါ်ပြတဲ့ လက္ခဏာတစ်ခုလည်း ဖြစ်ပါတယ်။ 
အမျိုးအစားကွဲများ - အပ်ဖြင့်ထိုးဆွခြင်း (Needling) ဟာလည်း တစ်ဖက်လူ စိတ်ဆိုးလာအောင်၊ ငြင်းဆိုဆွေးနွေးမှုရဲ့ အဓိက အချက်ကနေ အာရုံစိုက်မှု ပျက်ပြား အောင် လုပ်တဲ့ ကြိုးပမ်းမှုတစ်ခုဖြစ်ပြီး တစ်ဖက်လူကို အရူးအနှမ်းပုံ ပေါက်လာအောင် ဆွပေးနေတဲ့ လုပ်ဆောင်ချက်မျိုး ဖြစ်ပါတယ်။ 
Logically Fallacious
Bo Bennett